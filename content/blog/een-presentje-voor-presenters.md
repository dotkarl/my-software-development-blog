---
title: "Een presentje voor presenters"
author: "Karl van Heijster"
date: 2022-10-28T08:46:04+02:00
draft: true
comments: true
tags: ["communicatie", "developer meet-up", "gebruikersgroep", "samenwerking", "waardering"]
summary: "*Lieve collega's, bedankt voor alle toffe presentaties die jullie (met een beetje druk van mijn kant) hebben willen verzorgen het afgelopen jaar, ik kan niet in woorden uitdrukken hoe zeer ik jullie waardeer! Ik hoop dat het doosje chocolaatjes dat jullie een tijd terug in de brievenbus vonden, iets van die dankbaarheid over kan brengen. De volgende keer zal die blijk van waarderig een stuk minder lang op zich laten wachten, beloofd! Ik hoop dat jullie van wijn houden.*"
---

Een tijd terug bezocht ik mijn allereerste [gebruikersgroep](https://nl.wikipedia.org/wiki/Gebruikersgroep), [Nimma Codes](https://www.nimma.codes/). Dat was een interessante ervaring, en niet alleen omdat het best wel intimiderend is om omringd te worden door heleboel mensen die overduidelijk veel meer van software ontwikkelen afwisten dan ik. En ik geloof echt niet dat ik helemaal niks van software ontwikkelen afweet, dus je kunt je indenken hoe capabel de mensen om mij heen moeten zijn geweest.


Gelukkig was iedereen heel lief, zelfs die ene meneer die de sprekers meermaals het vuur aan de schenen legde met een lastige vragen.


Er werden twee presentaties gegeven. De eerste werd verzorgd door [Bas van Doren](https://nl.linkedin.com/in/basvdoren) en ging over de technieken die softwareboer [Infi](https://infi.nl/) heeft gebruikt om [identity management](https://en.wikipedia.org/wiki/Identity_management) voor de NPO voor elkaar te boksen. De tweede, [over event sourcing](https://berk.es/es/#/title-slide), werd verzorgd door [Bèr Kessels](https://berk.es/). Ik moet mijn complimenten maken voor beide sprekers: het waren goed verzorgde en erg interessante praatjes en ik heb me er uitstekend bij vermaakt. 


En ik moet ook mijn complimenten maken aan de organisatoren, want ik zat aan de rand en daardoor kon ik mezelf continu van pizza kon voorzien. - Jazeker, ik heb me uitstekend vermaakt bij deze gebruikersgroep.


## Presentje


Over de inhoud van de presentaties zal ik het in deze blog verder niet hebben, want dat was niet de primaire les die ik uit deze ervaring trok. Die was veel eenvoudiger - en achteraf bezien verwonder ik me erover waarom ik 'm niet eerder heb getrokken. 


Ik heb op deze blog al vaker geschreven over de soort-van-gebruikersgroep die ik organiseer bij mijn werkgever, de [Developer Meet-up](/tags/developer-meet-up/). Die is een stuk kleinschaliger dan Nimma Codes. Ik hoef alleen maar een spreker, een vergaderruimte en wat drankjes te regelen - en dan zit mijn werk erop. 


En dat is voor een luilak als ik al druk genoeg. Ik moet er niet aan denken een gebruikersgroep op dit niveau te organiseren. Ga maar na wat er allemaal geregeld moet worden: pizza's, bier, een locatie, niet één maar twéé sprekers, een website, aanwezigheid op social media... 


...en een presentje voor de sprekers. Niets ingewikkelds, gewoon een flesje wijn of zo.


## Blijk van dank


Moet je nagaan: ik organiseer nu al ruim een jaar de Developer Meet-up, en nog nooit is het in me opgekomen dat ik een presentje zou kunnen regelen voor de mensen die ik voor mijn Meet-up-karretje span. Ik weet niet wat dat zegt over mijn volslagen ongevoelige, borderline antisociale persoonlijkheid, maar het zal ongetwijfeld iets zijn in de richting van: volslagen ongevoelig, borderline antisociaal.


De mensen die spreken op de Developer Meet-up - of op Nimma Codes - doen dat op vrijwillige basis. Ze maken tijd vrij om een presentatie voor te bereiden en hun kennis te delen, en laten zich vervolgens vrijwillig het vuur aan de schenen leggen door aardige meneren met lastige vragen. Dat is toch fantastisch? - zulke mensen zijn toch fantastisch?


Daar mag best een blijk van dank tegenover staan. Dat hoeft niet iets ingewikkelds te zijn, een flesje wijn is vaak al voldoende.


## Bedankbriefje


Die les heb ik onmiddellijk ter harte genomen. De ochtend erop heb ik contact opgenomen met mijn leidinggevende en hem gezegd dat ik voortaan iedere spreker op de Developer Meet-up een presentje wil geven. En alle voorgaande sprekers wil ik retroactief bedanken door een presentje op te sturen, met een kaartje erbij waarin ik me verontschuldig voor mijn volslagen ongevoelige, borderline antisociale behandeling van hen. 


Mijn leidinggevende was het hartstochtelijk met me eens, al vond hij wel dat het kaartje wat minder heftig kon.


Die Sprint heb ik iets minder tijd besteed aan het schrijven van code, en iets meer aan het schrijven van bedankbriefjes. 


*Lieve collega's, bedankt voor alle toffe presentaties die jullie (met een beetje druk van mijn kant) hebben willen verzorgen het afgelopen jaar, ik kan niet in woorden uitdrukken hoe zeer ik jullie waardeer! Ik hoop dat het doosje chocolaatjes dat jullie een tijd terug in de brievenbus vonden, iets van die dankbaarheid over kan brengen. De volgende keer zal die blijk van waarderig een stuk minder lang op zich laten wachten, beloofd! Ik hoop dat jullie van wijn houden.*
