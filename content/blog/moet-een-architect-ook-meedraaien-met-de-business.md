---
title: "'Moet Een Architect Ook Meedraaien Met De Business?'"
date: 2021-05-15T11:16:25+02:00
draft: true
comments: true
tags: []
summary: ""
---

Ik vind dat een architect mee moet draaien in een team. Of liever: ik vond dat een architect mee moest draaien in een team, [totdat ik erachter kwam dat er andere invullingen van de rol van architect bestonden dan een architect-ontwikkelaar](blog/21-05-10-wat-wil-je-zijn-een-architect-of-een-ontwikkelaar). 


## Waarom een architect moet programmeren


Toch vind ik dat er nog steeds goede redenen zijn voor een architect om zijn handen vuil te maken de concrete implementatie van zijn ontwerp. 


Ten eerste stelt het de architect in staat om de concrete implementatie van zijn ontwerp te monitoren. Door dicht op de code te blijven zitten, zal hij er snel achter komen waar ontwerp en implementatie uiteen beginnen te lopen.


Ten tweede is het de snelste manier om erachter te komen waar de pijnpunten in zijn ontwerp zitten. Een architect die op papier fantastische ontwerpen maakt die in de praktijk niet werken, is een waardeloze architect.


Ten derde verbetert het de vertrouwensrelatie tussen de architect en het team. Hoe dichter de architect bij het team staat, hoe sneller de twee kunnen schakelen om problemen in zijn ontwerp te agenderen en te verhelpen.


## ...of toch niet?


Mijn leidinggevende gaf wat weerstand op die opvatting. Naar zijn idee is een architect iets anders dan (of misschien beter: niet per se hetzelfde als) een ontwikkelaar. Daaruit volgt dat hij ook andere verantwoordelijkheden heeft. 


Een architect levert architectuurdiagrammen, schrijft *proofs of concept*, hij maakt het team bewust van hun rol en verantwoordelijkheid in het herkennen van architecturele problemen in de code. In principe kan hij al die dingen zonder ook maar één regel productiecode te hoeven schrijven.


De architect van een huis houdt zich immers ook niet bezig met het leggen van bakstenen.


## Samenwerken


Ik op mijn beurt gaf daar weer wat weerstand op. Een ontwikkelteam en een architect zijn samen verantwoordelijk voor het uiteindelijk op te leveren product. Meedraaien met het team is een efficiënte manier om die samenwerking invulling te geven, om de redenen die ik hierboven heb genoemd.


Maar een architect moet ook samenwerken met de business, wierp mijn leidinggevende tegen. Toen stelde hij een heel interessante vraag: "Vind je dan ook dat een architect mee moet draaien met de business?" 


Mijn antwoord destijds was: die twee dingen zijn niet hetzelfde. De aard van de samenwerking is niet hetzelfde. De architect werkt met de business samen om hun wensen en behoeften in kaart te brengen en hun problemen op te lossen. De architect werkt met het team samen om die oplossing te realiseren.


## Waarom niet?


Ik sta denk ik nog steeds achter dat antwoord, maar de conclusie die ik eraan verbind is niet dezelfde. Aanvankelijk meende ik dat daaruit volgde dat de architect wel met het team mee moest draaien, maar niet met de business. 


Maar nu vraag ik me af: waarom zou je eigenlijk *niet* met de business meedraaien? Een dagje meelopen met de toetsdeskundigen bij Cito is misschien wel de snelste manier om in kaart te brengen waar ze in hun dagelijkse werkzaamheden behoefte aan hebben.


En waarom ophouden bij een architect? Waarom lopen we als ontwikkelaars eens in de zoveel tijd niet standaard een dagje mee met de gebruikers van onze software? Ik kan me geen snellere (en meer confronterende) manier indenken om in te zien waar onze software te verbeteren valt en om empathie te krijgen voor onze eindgebruikers. 


Want er zit een gat tussen het implementeren van *user stories* aan de hand van acceptatiecriteria en het daadwerkelijk gebruiken van software. Vaak genoeg heb ik meegemaakt dat een functionaliteit die op papier goed werkte, in de praktijk schuurde. Alleen kwamen we daar als team pas maanden, soms zelfs jaren na de implementatie van die feature achter.


Als we aannemen dat één van de doelen van *Agile* ontwikkeling het wegnemen van de barrières tussen IT en de business, waarom zou een architect of ontwikkelaar dan *niet* meelopen met de business?
