---
title: "Wat Ben Ik: Een Architect of Een Ontwikkelaar?"
date: 2021-04-30T21:07:08+02:00
draft: true
comments: true
tags: []
summary: ""
---

Mijn leidinggevende stelde me onlangs de vraag: “Wil je een softwarearchitect zijn of wil je een softwareontwikkelaar zijn die zich met architectuur bezighoudt?” 


Dat vond ik een confronterende vraag, omdat deze me dwong om na te denken over de weg die ik de komende jaren in zal slaan. 


Dat is nogal een omslag van mijn gebruikelijke werkwijze. Normaliter probeer ik zoveel mogelijk van de invloeden op mijn pad te absorberen, ongeacht waar ze vandaan komen. Ik oriënteer me breed en integreer wat ik leer zo snel mogelijk in mijn dagelijkse werkzaamheden.


Het pad dat ik op die manier bewandel, ontstaat tijdens het lopen. Dat is spannend en uitdagend, maar kan ook leiden tot een gebrek aan focus in mijn ontwikkeling. Dat is een potentiële valkuil.


## De architect als onderdeel van een Scrumteam


Maar ik vond het ook een confronterende vraag, omdat ik me tot dan toe nauwelijks gerealiseerd had dat er een verschil bestond tussen die opties. Het deed me beseffen dat mijn kennis over softwareontwikkeling sterk gekleurd wordt door mijn ervaring als ontwikkelaar in een Scrumteam. 


Binnen die kennishorizon is een architect hetzelfde als een ontwikkelaar die zich heeft gespecialiseerd in architectuur. Hij (of zij, maar in mijn geval dus niet) is het teamlid dat de architectuur van de applicatie [stapsgewijs](https://dzone.com/articles/what-is-software-architecture-in-scrum) ontwerpt[^1], de architecturele integriteit ervan continu monitort en zijn teamleden elke keer opnieuw de juiste richting op manouvreert als deze onder druk staat.


Volgens deze visie is de softwarearchitect onderdeel van het Scrumteam. Het borgen van de kwaliteit van de softwarearchitectuur is echter de verantwoordelijkheid van het team in het algemeen.


## De architect als stakeholder


Maar het is niet de enige manier waarop een softwarearchitect zich kan verhouden tot het Scrumteam - en de applicatie waar ze voor verantwoordelijk zijn. Een organisatie kan er ook voor kiezen de verantwoordelijkheid voor de architectuur van een applicatie te beleggen buiten het team. De softwarearchitect is in dat geval geen onderdeel van een Scrumteam, maar een stakeholder. Zijn belang is: de architecturele integriteit van de gekozen oplossing waarborgen.


Deze opzet zal, vermoed ik, vaker voorkomen binnen organisaties waar het aantal applicaties groter is dan het aantal softwareontwikkelaars met gedegen architecturele kennis en vaardigheden. (Maar dit vermoeden zou het gevolg kunnen zijn van mijn *bias* als ontwikkelaar. Zou een architect zonder deze achtergrond hetzelfde vermoeden hebben?)


Feit is dat het de invulling van de rol van softwarearchitect ingrijpend verandert. De architect bouwt zelf niet (of nauwelijks) meer mee aan een applicatie, maar neemt een adviserende rol op zich. De feitelijke implementatie valt niet meer onder zijn directe verantwoordelijkheid; die blijft immers bij het team belegd. 


## De harde en zachte kant van architectuur


Hij zal nu in samenwerking met de ontwikkelteams de architectuur van een gekozen oplossing moeten bepalen. Hij zal middels POCs [hoe zou je dat uitschrijven: *Proofs of Concept* of *Proof of Concepts*? - red.] en architectuurdiagrammen de naar zijn inzicht beste oplossingen presenteren, en het team vragen erop te schieten. 


Misschien zou je dit het "harde", codegerelateerde gedeelte van zijn vak kunnen noemen.


Hij zal de Product Owner ervan moeten overtuigen tijd en geld vrij te (blijven) maken om de architecturele integriteit van een applicatie te blijven waarborgen. Hij zal de voor- en nadelen van de gekozen oplossing op een rij moeten zetten in een taal die de *business* begrijpt.


Dat zou dan het "zachte", businessgerelateerde gedeelte van zijn vak zijn.


Dit zijn een potentieel zeer interessante wisselwerkingen. De architect en het team respectievelijk de business leren tegelijkertijd van elkaar. Het Scrumteam kan hem wijzen op plekken waar de wal van een concrete implementatie zijn ontworpen schip keert. En de business kan hem wijzen op de manieren waarop hun belangen onvoldoende vertegenwoordigd zijn in de voorgestelde oplossing.




[^1]: Dit is een controversieel standpunt. Mijn leidinggevende was er zelfs stellig in: "Scrum werkt alleen als er van tevoren nagedacht is over de architectuur." Dat is overigens net zo'n controversieel standpunt. De controverse ontstaat door het idee dat slechts één van de volgende uitspraken waar kan zijn: (1) Binnen een Agile context is softwarearchitectuur een emergente eigenschap van een gekozen oplossing; (2) Softwarearchitectuur omvat die onderdelen van een gekozen oplossing die moeilijk te veranderen zijn.