---
title: "(Overpeinzingen)"
author: "Karl van Heijster"
date: 2026-01-30T08:20:38+01:00
draft: false
comments: true
tags: ["bedrijfscultuur", "procesverbetering", "teamcultuur"]
summary: "*Je zegt: het is een kennisprobleem. Daar ben ik het niet mee oneens. Maar volgens mij heb 'm dan nog niet helemaal. Het gebrek aan kennis is een symptoom van een dieper liggend probleem. Vraag je af: hoe kan het dat iemand na zoveel jaar ervaring* deze *code schrijft, en* op deze manier *ook?*"
---

*Je zegt: het is een kennisprobleem. Daar ben ik het niet mee oneens. Maar volgens mij heb 'm dan nog niet helemaal. Het gebrek aan kennis is een symptoom van een dieper liggend probleem.*


*Vraag je af: hoe kan het dat iemand na zoveel jaar ervaring* deze *code schrijft, en* op deze manier *ook?*


*Het is een kennisprobleem, en daaraan ten grondslag ligt iets, een beloningsprobleem of een houdingprobleem of allebei (of nog iets anders). Het is een organisatorisch en een individueel probleem, allebei.*


*Er is, blijkbaar, geen [prikkel](/tags/motivatie/ "Blogs met de tag 'motivatie'") om te groeien als ontwikkelaar, geen interne en geen externe.*


*(Eén van de redenen waarom we destijds met de [boekenclub](/tags/boekenclub/ "Blogs met de tag 'boekenclub'") begonnen zijn is om die impasse te doorbreken. Je vaardigheden niet ontwikkelen zou eenvoudigweg geen optie mogen zijn.)*


*Maar het zou kunnen dat die problemen weer symptomatisch zijn voor iets anders. De verwachtingen die we van elkaar hebben zijn ongeëxpliciteerd. Daarom houdt niemand elkaar verantwoordelijk.*


*Je zei: we zijn te lief. Waarom, als het niet goed is, zeggen we niet: het is niet goed?*


*En het gaat niet om [professionele](/tags/professionaliteit/ "Blogs met de tag 'professionaliteit'") en persoonlijke ontwikkeling alleen, het is breder dan dat. Je hebt teams die gegijzeld worden door een proces waarvan iedereen vindt dat het niet werkt. Maar: dat accepteren we -- en we gaan door.*


*Programmeurs schrijven code. Programmeurs houden zich niet bezig met het organiseren en [verbeteren van werkprocessen](/tags/procesverbetering/ "Blogs met de tag 'procesverbetering'").*


*Je zei eens: je kunt mensen in een systeem waarin hun eigenaarschap wordt ontzegd, niet redelijkerwijs kwalijk nemen dat ze geen eigenaarschap nemen. Ik ben het ermee eens dat dat geen verrassende uitkomst is. Maar ik ben het ermee oneens dat je het mensen niet kwalijk kunt nemen. (Misschien onredelijkerwijs.)*


*Je hebt als professional een [verantwoordelijkheid](/tags/verantwoordelijkheid/ "Blogs met de tag 'verantwoordelijkheid'") -- altijd en overal, naar je werkgever en naar jezelf toe -- om jezelf en je omgeving te verbeteren. Je werk is geen dictatuur; het is mogelijk (en soms wenselijk) om in opstand te komen tegen het systeem. Zeker als het verdrukkend is, juist dan.*


*Ik wil niet zeggen: jullie laten steken vallen en ik niet. Want ik heb steken laten vallen, genoeg, en ik laat ze nog steeds vallen. De grootste fouten die ik heb gemaakt in mijn [carrière](/tags/carrièrepad/ "Blogs met de tag 'carrièrepad'") cirkelen allemaal rondom het feit dat ik me* niet *uitsprak, terwijl ik wel vond dat ik dat had moeten doen.*


*In het fluisterspel dat we met z'n allen spelen circuleert de opvatting dat ik heb gezegd dat je dat* [pull request](/tags/pull-requests/ "Blogs met de tag 'pull requests'") *(PR) van ruim driehonderd bestanden af moet wijzen. Dat heb ik niet gezegd, zelfs al heb ik het gezegd. Wat ik meen is: het afwijzen van dat PR moet een* reële optie *zijn.*


*Ik benijd je niet. Ik heb ook in die situatie gezeten en [toen heb ik het PR goedgekeurd](/blog/25/10/borrelpraat-2/ "'Borrelpraat #2'"). Ik wilde de pijn op de korte termijn niet aan en daarom droegen we met z'n allen de pijn op de lange termijn.*


*En het* is *pijnlijk als iemand maanden aan werk naar de prullenbak verwijst. Maar de vraag is: hoe kan het dat iemand maandenlang geïsoleerd van de rest heeft kunnen werken? -- Dáár ligt het probleem, dat is waar het team* als geheel *heeft [gefaald](/tags/falen/ "Blogs met de tag 'falen'").* 


*Het afwijzen van maanden aan werk is niet het probleem zelf, ook dat is maar een symptoom.*


*En in het gemopper of erger dat zal volgen op dat afwijzen, bestaat de kans om door te dringen tot dat onderliggende probleem.*


*Je hoopt -- of liever: ik hoop -- dat als die pijn* nu *gevoeld wordt, dat zich daarmee een weg opent naar een betere manier van werken, van [samenwerken](/tags/samenwerking/ "Blogs met de tag 'samenwerking'") vooral.*


*[Er is geen verandering zonder pijn.](VERANDEREN_DOET_PIJN)*


*Maar ik heb makkelijk praten, want [het is mijn team niet meer](/blog/25/08/gaan-we-snel-genoeg/ "'Gaan we snel genoeg?'"). Ga er maar aan staan.*