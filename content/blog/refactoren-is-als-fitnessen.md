---
title: "Refactoren is als fitnessen"
author: "Karl van Heijster"
date: 2025-09-17T15:34:25+02:00
draft: true
comments: true
tags: []
summary: ""
---

Laatst zei mijn vrouw tegen me: 'Hé, je vetkwab is weg!' Maar toen keek ze iets langer en vervolgde: 'Nou ja, bijna.' -- Wat ik bedoel te zeggen is: het gaat de goede kant op. Ik fitness de laatste tijd een beetje. Ik doe een stuk of wat sit-ups en hef wat gewichtjes en fiets in de lucht en op een tweedehands hometrainer die we een paar jaar terug over konden kopen van een man met een bierbuik die midden in een scheiding lag. (We zeiden: 'O, wat vervelend,' maar hij zei: 'Ach.') 


Het deed me, omdat ik een beroepsafwijking heb, aan refactoren denken. (-- Het fitnessen, bedoel ik, niet het scheiden.)


## 


Wat heeft refactoren met fitness te maken?


Laten we een eerste antwoord op die vraag formuleren via een omweg. Stel, je draagt drie, vier zware tassen van de supermarkt terug naar huis. Of je trekt een sprintje op het treinstation. Of je fietst naar de stad om met een stel vrienden een terrasje te pakken. Dat zijn gevallen van lichaamsbeweging waarbij een extern doel wordt nagestreefd: een volle koelkast, op tijd op je werk komen, gezelligheid.


Hoewel alle drie goed voor het lichaam, zijn dat geen voorbeelden van fitness. Want het feit dat je lichaam baat heeft bij deze activiteiten, is accidenteel. Je zou de doelen in kwestie ook zonder lichaamsbeweging kunnen bereiken: door de auto te pakken, bijvoorbeeld, of de auto te pakken, of de auto te pakken.


Fitness heeft geen extern doel. De lichaamsbeweging is essentieel. Het doel *is* de lichaamsbeweging. Het doel van fitness is om je lichaam gezonder te maken en/of gezond te houden.


Voor refactoren geldt ongeveer hetzelfde. Wanneer je refactort, dan pas je de code aan. Maar je past deze niet aan omwille van een extern doel; je doet het niet om een feature toe te voegen. Je past de code aan omwille van de code zelf. Het doel van refactoren is om de codebase gezonder te maken en/of gezond te houden.


## Ochtendroutine


Maar de vergelijking houdt daar niet op.


Mijn ochtendroutine ziet er als volgt uit. De wekker gaat, ik zet een plaatje op en doe mijn sit-ups en gewichtjes en gefiets. Dat duurt veertig tot vijftig minuten, afhankelijk van welke plaat ik beluister.[^1] Daarna douche ik en drink een glas water en begin aan het ontbijt.


Dat doe ik elke ochtend.


-- Nee, zeg je, elke ochtend? En ik zeg: jazeker, elke ochtend. Maar zo is het niet begonnen, natuurlijk. Het begon met niets. Toen zei mijn vrouw op een dag: Karl, dat buikje van je. Toen moest ik de chocopinda's opgeven, en dat ging een tijdje goed. Maar na verloop van tijd kwam het buikje terug en begon ik met fietsen. Niet elke dag, maar één of twee keer in de week.


Het was een hele opgave om van niets naar één of twee keer per week sporten te gaan. De eerste keer had ik enorm spierpijn ondanks dat ik voor mijn gevoel niet zoveel had gedaan. Maar dat was niet eens het moeilijkst. Het zwaarst viel het me om de tijd te vinden om te sporten. Overdag kon niet want dan werkte ik en in de avond had ik er geen zin meer in (en de sit-ups maakten me misselijk als ik goed had gegeten). Het werd de ochtend en dat betekende dat ik twee keer in de week voor mijn gevoel ziekelijk vroeg op moest.


In het begin doe je zoiets op motivatie. En in het begin heb je een boel motivatie. Dus ik nam me na twee succesvol afgeronde platen voor om dit vijf keer in de week te doen. Dat hield ik een week vol, en daarna was ik het goed zat. Twee keer in de week was meer dan voldoende, besloot ik.


Maar toen ik twee keer per week, een aantal maanden later, eenmaal in mijn systeem had, was de stap naar driemaal per week niet zo groot meer. En na een aantal maanden aan drie keer gewend te zijn geraakt, kon ik er gerust vier van maken. Zo groeide ik naar mijn huidige ochtendroutine toe.


Sindsdien heeft mijn lichaam, getuige de opmerkingen van mijn vrouw, een heel klein beetje meer de vorm die het zou moeten hebben.


## Refactoren


Ik sportte eerst niet, toen een beetje en nu een beetje meer.


Met refactoren werkt het net zo. Je begint met een beetje en doet het dan steeds vaker. Als je nog niet refactort, is het een goede gewoonte om te beginnen met één à twee uurtjes per week die je inruimt hiervoor. Zorg ervoor dat dat in je routine komt. Zodra dat erin zit, breid het dan uit na drie à vier uurtjes. Begin bijvoorbeeld elke ochtend een uurtje.


Zo houd je de codebase gezond.


## Conclusie


Refactoren is als fitnessen
Het levert gezondheid op (van lichaam, van codebase), maar niet iets externs
Je moet het regelmatig doen wil het effect hebben, je moet er een plek voor inruimen in je routine
Het is moeilijk om ermee te beginnen als je het niet gewend bent. Maar als het eenmaal in je systeem zit krijg je het er niet meer uit.


[^1]: De laatste tijd is het vaak Suede (*Autofiction*, *Antidepressants*), maar het kan ook Talking Heads (vooral *Remain In Light*, maar bijna al hun platen zijn goed) of Lorde (*Melodrama*, *Virgin*) of System Of A Down (*System Of A Down*, *Toxicity*) of Carly Rae Jepsen (*Emotion*, *The Loveliest Time*) zijn.