---
title: "23 introducties"
author: "Karl van Heijster"
date: 2025-10-03T08:45:38+02:00
draft: true
comments: true
tags: ['presenteren']
summary: "Onlangs sprak ik op Noordertest, een testconferentie in Groningen. Een aantal weken van tevoren kreeg ik een verzoek in mijn mail om een pakkend tekstje te schrijven waarmee ik kon worden geïntroduceerd. -- Ik schreef er drieëntwintig."
---

Onlangs sprak ik op [Noordertest](https://www.noordertest.nl/), een testconferentie in Groningen. Een aantal weken van tevoren kreeg ik een verzoek in mijn mail om een pakkend tekstje te schrijven waarmee ik kon worden geïntroduceerd.


Ik schreef er drieëntwintig.


{{< asterisk >}}


### #1. Minimalistisch


Karl van Heijster is softwareontwikkelaar en filosoof. Hij houdt wekelijks een blog bij over softwareontwikkeling op [www.karlvanheijster.com](/).


<br>


### #2. Professioneel, mild speels


Karl van Heijster is softwareontwikkelaar bij Cito in Arnhem. Hij zet zich in voor continue, iteratieve verbetering. Karl is afgestudeerd als filosoof, dus ondanks dat hij het een en ander weet over code en communicatie, weet hij dat hij niets weet. Hij houdt wekelijks een blog bij op [www.karlvanheijster.com](/).


<br>


### #3. Testenthousiasteling


Karl van Heijster is softwareontwikkelaar, filosoof en testenthousiasteling. Vandaag gaat hij iets vertellen over tests -- iets filosofisch, veronderstel ik. Er zal vast ook wat enthousiasme bij komen kijken. Hij gaat zijn best doen, in elk geval.


<br>


### #4. Andere woorden (dan testenthousiasteling)


Karl van Heijster is softwareontwikkelaar maar hij mag zichzelf graag een testenthousiasteling noemen. Zijn collega’s hebben daar andere woorden voor. Zij noemen hem dingen als testmaniak. Of testnazi.

Of testikel.

Maar dat was maar één keer.


<br>


### #5. Lang van stof


Karl van Heijster is softwareontwikkelaar, filosoof, en lang van stof.


<br>


### #6. Eerlijk & efficiënt


Karl van Heijster is softwareontwikkelaar en filosoof, dat betekent dat hij zichzelf graag hoort praten. Hij heeft, als altijd, veel te veel dingen die hij wil behandelen de komende drie kwartier. Hij vraagt jullie daarom om eventuele vragen te bewaren tot het eind van de presentatie, hij zal hard zijn best doen om daar wat ruimte voor over te laten. Mocht dat niet lukken, spreek hem dan gerust aan na afloop, hij maakt met alle liefde een praatje.


<br>


### #7. Man van veel woorden


Karl van Heijster is softwareontwikkelaar bij Cito in Arnhem. Karl is een man van veel woorden, ik zal het daarom, noodgedwongen, in het kader van de tijd, hier bij laten. Dames en heren, mag ik een hartelijk applaus?


<br>


### #8. 100% waar


Karl van Heijster is softwareontwikkelaar, filosoof, drievoudig wereldkampioen op de tweehonderd meter vlinderslag en parttime astronaut. Koningin Máxima noemde hem: 'De meest inspirerende softwareontwikkelaar-filosoof-drievoudig wereldkampioen tweehonderd meter vlinderslag-parttime astronaut uit Limburg van begin dertig die woont in Nijmegen van Nederland.' Hij zal vandaag iets vertellen over de uitdrukkingskracht van tests. Veel plezier!


<br>


### #9. Flauwerik


Karl van Heijster is softwareontwikkelaar, filosoof en iemand die je niet de verantwoordelijkheid moet geven z'n eigen introductietekstje te schrijven. Dan wordt 'ie flauw, dan gaat 'ie kijken of ik dit ook voor ga lezen. 


<br>


### #10. Flauwerik [12'' Extended Mix]


Karl van Heijster is softwareontwikkelaar, filosoof en iemand die je niet de verantwoordelijkheid moet geven z'n eigen introductie te schrijven. Dan wordt 'ie flauw, dan gaat 'ie kijken of ik dit ook voor ga lezen: *Hoe noem je een programmerende piraat? Een softwareontwikkelarrrrrr!* 

Ha-ha. Nou. Hier is Karl dus.


<br>


### #11. Limburger


Karl van Heijster is softwareontwikkelaar, filosoof en Limburger. Zo dadelijk zal hij beginnen met praten, en ik zeg daarom maar even, ik waarschuw jullie even: hij klinkt dus een beetje vreemd. Althans, voor ons. Maar eigenlijk klinkt hij heel normaal, vindt hij zelf. Probeer het zelf maar eens: "*gezààhllig?*". Klinkt, als je erover nadenkt, eigenlijk heel normaal toch? Hoe dan ook, hier is Karl dus.


<br>


### #12. Aard van het beestje


Karl van Heijster is softwareontwikkelaar, filosoof en spreker. Vandaag zal hij spreken over softwareontwikkeling. Hij kan niet beloven dat er hier en daar ook wat filosofie in zal sluipen. Dat is, zeg maar, de aard van het beestje. Dat moeten we, ben ik bang, maar voor lief nemen.


<br>


### #13. Jambers


Overdag is Karl van Heijster een eenvoudige softwareontwikkelaar. Maar 's nachts is hij een intens liefhebber van het lezen van filosofieboeken. Zijn favoriete filosoof is [Ludwig Wittgenstein](https://plato.stanford.edu/entries/wittgenstein/ "'Ludwig Wittgenstein', Stanford Encyclopedia of Philosophy"), hij kan er uren over praten.[^1] En dat deed hij ook, toen hij nog studeerde, zo erg zelfs, dat zijn vrienden op een gegeven moment niet meer met hem in discussie wilden.

Maar goed, nu is het dus overdag, dus hij zal zo dadelijk iets gaan vertellen over softwareontwikkeling.


<br>


### #14. Hegelcongres, Rome


Karl van Heijster is softwareontwikkelaar en filosoof. Zijn favoriete filosoof is Ludwig Wittgenstein. Daar zou hij uren over kunnen praten. Zijn minste favoriete filosoof is [G.W.F. Hegel](https://plato.stanford.edu/entries/hegel/ "'Georg Wilhelm Friedrich Hegel', Stanford Encyclopedia of Philosophy"), daar wil hij geen woorden aan vuil maken. Karl zal vandaag niets, maar dan ook echt niets, over Hegel vertellen. Als je iets over Hegel wil horen, dikke pech. Vandaag. Geen. Hegel. Als je zo nodig over Hegel wil horen, dan ga je maar naar het [Hegelcongres in Rome, 1 tot 4 september 2026](https://hegelglobal.hegelnow.org/). Grapjas. Met je Hegel. Man, rot toch op.


<br>


### #15. Onzeker Socratisch


Karl van Heijster is softwareontwikkelaar bij Cito, en weet dus iets over softwareontwikkeling en toetsconstructie. Maar Karl studeerde ook filosofie, en weet dus dat hij niets weet. Waarom hij hier vandaag staat? Hij weet het niet. Hij ging iets vertellen over tests, geloof ik? Ach, het komt vast wel goed.


<br>


### #16. In drie woorden


Als ik Karl van Heijster in drie woorden zou moeten omschrijven, dan zou ik zeggen: Karl van Heijster. Ik ken Karl van Heijster namelijk helemaal niet. Hij zal zo dadelijk een praatje voor jullie houden met de titel [*Wat zegt deze test?*](/talks/wat-zegt-deze-test/) Ik neem voor het gemak daarom even aan dat hij zo iemand is die over dat soort dingen nadenkt. Dames en heren, mag ik een hartelijk applaus voor: Karl van Heijster!


<br>


### #17. Dubbelzijdig bedrukt


Dames en heren, graag een hartelijk applaus voor Karl van Heijster!

*(keert kaartje om)*

...na het praatje! Excuses! Excuus, hier staat: graag een hartelijk applaus voor Karl van Heijster *na* het praatje. En dan ook nog: indien het een beetje de moeite waard was. 

Ja, nogal wiedes. 

Ik bedoel, kom nou.

Voor niks gaat de zon op.


<br>


### #18. In verband met uw veiligheid


Karl van Heijster is softwareontwikkelaar en filosoof. In verband met uw eigen veiligheid wordt verzocht u hem niet in de ogen te kijken, hij kan daar agressief op reageren. Mocht de zaak gruwelijk uit de klauwen lopen, sms dan '[zaalnummer] [reden]' naar 3936, dan sturen we zo snel mogelijk een Brits-koloniale jager met een tropenhoed en een verdovingspistool.


<br>


### #19. Vroeg op de ochtend


Karl van Heijster is softwareontwikkelaar en filosoof. Daarom vindt hij het ontzettend moeilijk om in een paar woorden wat over zichzelf te vertellen. Wie is Karl van Heijster? Ja, jeetje, zulke diepzinnige vragen zo vroeg op de ochtend, daar is Karl van Heijster helemaal niet op voorbereid! Weet je, we laten hem eerst even zijn praatje doen en daarna pakt Karl van Heijster een kop thee, misschien heeft 'ie dan een goed antwoord. En zo niet, dan heb ik er alle vertrouwen in dat het bij de borrel wel goed komt.


<br>


### #20. Beflikkerd


Karl van Heijster is softwareontwikkelaar, filosoof en te beflikkerd om een fatsoenlijk introtekstje te schrijven. ('Karl,' zegt zijn vrouw, 'dat kun je zo niet opsturen!' 'O nee?' zegt Karl, 'let maar eens op!') 


<br>


### #21. Beste vriend


Karl van Heijster is softwareontwikkelaar bij Cito in Arnhem. Maar Karl is ook -- mijn beste vriend. Een paar jaar geleden, toen ik er helemaal doorheen zat, ik had een burn-out, mijn vrouw ging bij me weg, ze verliet me voor mijn beste vriend, of ik dacht althans dat hij mijn beste vriend was. Ik zat enorm in de schulden van het online gokken en ik dronk veel te veel, elke avond een fles jenever, het was geen goede tijd. Toen kwam Karl naar me toen en hij zei: hé man, maak je geen zorgen, uiteindelijk komt het allemaal goed. Nou, daar heb ik zóveel steun aan gehad, toen *(pinkt een traantje weg)*. En daarom wil ik gewoon zeggen: Karl, bedankt, bedankt voor alles wat je hebt gedaan.


<br>


### #22. *To the point*


Karl van Heijster heeft de opdracht gekregen in maximaal vijfhonderd tekens iets over zichzelf te vertellen. Dat is wat ik nu voor aan het lezen ben. Karl heeft dit opgeschreven. Hij heeft helemaal geen vijfhonderd tekens nodig, vindt hij. Karl kan het best in een paar woorden. Karl van Heijster is een softwareontwikkelaar. Meer hoeven jullie toch eigenlijk niet te weten? Nee, hou het maar lekker kort, geen woord teveel. Dat is hoe Karl het het liefst ziet. Gewoon, meteen *to the point*. Even denken, even denken, is er nog iets anders wat Karl wil melden? Nee. Nee, zo is het goed. Je moet niet lopen morrelen aan iets wat gewoon werkt. Ha, nou je hoort het: Karl van Heijster is een softwareontwikkelaar, ha-ha-ha! Nou, hoe dan ook, jongens, ik ga d'r weer vandoor, ik ga nog van alles achter de schermen regelen. Zo'n conferentie organiseert zichzelf niet, hè! Nou, dus. Hé, veel plezier, hè, en Karl: toi-toi-toi!


<br>


### #23. Enigma


Wie is Karl van Heijster? We zullen het nooit weten. Dames en heren, graag een hartelijk applaus voor: Karl van Heijster!


[^1]: De daad bij het woord: [Wittgenstein heeft zijn eigen tag](/tags/wittgenstein-ludwig/ "Blogs met de tag 'wittgenstein, ludwig'") op dit blog.