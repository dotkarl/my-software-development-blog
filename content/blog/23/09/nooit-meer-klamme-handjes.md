---
title: "Nooit meer klamme handjes"
author: "Karl van Heijster"
date: 2023-09-01T10:00:55+02:00
draft: false
comments: true
tags: ["boeken", "presenteren", "recensies"]
summary: "Klamme handjes tijdens de tweewekelijkse productdemo aan het eind van de Sprint, gestotter gedurende die belangrijke presentatie voor een nieuwe klant, of -- god verhoede -- een complete black-out op het podium van een Meet-up of conferentie. Herkenbaar? Spreken in het openbaar is één van de grootste angsten van professionals in het algemeen (en van introverte softwareontwikkelaars in het bijzonder!)."
---

Klamme handjes tijdens de tweewekelijkse productdemo aan het eind van de Sprint, gestotter gedurende die belangrijke presentatie voor een nieuwe klant, of -- god verhoede -- een complete black-out op het podium van een Meet-up of conferentie. Herkenbaar? Spreken in het openbaar is één van de grootste angsten van professionals in het algemeen (en van introverte softwareontwikkelaars in het bijzonder!).


Gelukkig hoeft presenteren geen lijdensweg te zijn, betogen [Gijs Nillessen](https://gijsnillessen.nl/over-gijs-nillessen/) en [Jonas van der Vlugt](https://nl.linkedin.com/in/jonas-van-der-vlugt-8b550112) in [*Zelfverzekerd spreken*](https://www.boom.nl/coaching/100-12822_Zelfverzekerd-spreken "'Zelfverzekerd spreken: In vier stappen naar de perfecte presentatie', uitgeverij Boom"). In dit toegankelijk geschreven boek loodsen ze de lezer in vier stappen naar een -- zo belooft de ondertitel -- perfecte presentatie. 


Dat begint bij je comfortabel voelen op het podium. Wie ontspannen voor een groep wil staan, moet de confrontatie aangaan met belemmerende negatieve gedachten. Daarna nodigen ze de lezer uit om zich te focussen op het centrale punt van de presentatie. Dat voorkomt dat je verhaal verzandt in een overdaad aan informatie. In de derde stap stellen ze de vraag: kun je dit punt middels een verhaal overbrengen? Verhalen zijn doorgaans immers effectievere communicatiemiddelen dan cijfers en feiten. Ten slotte behandelen ze de opbouw van de presentatie: hoe zorg je ervoor dat je verhaal afwisselend genoeg is om de aandacht continu vast te blijven houden?


Maar net zoals je niet kunt [leren zwemmen door YouTube-tutorials te kijken](https://www.youtube.com/watch?v=gh5mAtmeR3Y "'LEARN TO SWIM: TUTORIAL FOR BEGINNERS (THIS WORKS!)', SwimUp"), leer je niet presenteren door alleen maar boeken te lezen. *Zelfverzekerd spreken* is daarom doorspekt met leuke opdrachten om de tips van Nillessen en Van der Vugt eigen te maken. Het is zeker aan te raden deze ook echt te maken om je presentatie naar een hoger niveau te tillen. Want je denkt misschien dat het voor jou al volslagen helder is welk punt je wilt maken, maar je zult er versteld van staan hoe anders je daar tegenaan kijkt nadat je vijf keer bent uitgedaagd om dat punt nog een beetje scherper te verwoorden. En, belangrijker nog, je publiek zal je er dankbaar voor zijn. 


Maar pas op, waarschuwen de schrijvers in de inleiding van het boek: een enthousiast publiek is verslavend. Wie hoofdstuk na hoofdstuk, opdracht na opdracht, presentatie na presentatie zich door *Zelfverzekerd spreken* manoeuvreert, is binnen de kortste keren niet meer van het podium af te slaan. Die ruilt z’n vijf minuten gedurende de Sprint Review maar wat graag in voor een vol uur op een conferentie -- met in geen velden of wegen een klam handje te bekennen!


*Deze recensie verscheen ook op [Bazarow.com](https://bazarow.com/).*
