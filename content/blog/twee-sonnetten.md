---
title: "Twee sonnetten"
author: "Karl van Heijster"
date: 2025-01-16T16:09:03+01:00
draft: true
comments: true
tags: ["poëzie"]
summary: "*De grenzen van Java, kerel, / zijn de grenzen van mijn wereld. / Daarom kan ik leven met `null`. // Maar 'n JavaScript-ontwikkelaar / z'n wereldje vind ik maar naar. / Want `undefined`, da's flauwekul.*"
---

**Carmen codico-philosophicus**

<br>

Voor mij eindigt de wereld niet

bij het ware of onware,

maar in een ledig grijs gebied

waar je geen ding kunt ontwaren.

<br>

Dat terwijl voor die drommels geldt:

menig uitstap resulteerde

bij uitzond'ring teleurgesteld

in 't ongedefinieerde.

<br>

De grenzen van Java, kerel,

zijn de grenzen van mijn wereld.

Daarom kan ik leven met `null`.

<br>

Maar 'n JavaScript-ontwikkelaar

z'n wereldje vind ik maar naar.

Want `undefined`, da's flauwekul.

<br>
<br>

**Fabels**

<br>

De codecompiler vertaalt steeds

de veelvoud aan variabelen 

en functies in eenduidige reeks-

en nullen-enen, schrijft fabels in

<br>

computertaal die processoren

zwetend doen zuchten op zoek naar

zwoele afkoeling, reactoren

smelt zijn codepoëzie zomaar

<br>

zonder pardon. Wie zoveel reken-

kracht vraagt weet wat hij verlangt van zijn

slaaf, zo iemand vindt crashes een teken: 

ikke zo groot, machientje zo klein.

<br>

Is het niet moeilijk dichter te zijn

bij een CPU z'n zielepijn?
