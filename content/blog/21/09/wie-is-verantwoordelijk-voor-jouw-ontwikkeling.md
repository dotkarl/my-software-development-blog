---
title: "Wie is verantwoordelijk voor jouw ontwikkeling?"
author: "Karl van Heijster"
date: 2021-09-20T08:03:22+02:00
draft: false
comments: true
tags: ["boeken", "carrièrepad", "professionaliteit", "software ontwikkelaar (rol)", "verantwoordelijkheid"]
summary: "Wie zijn vakinhoudelijke ontwikkeling afhankelijk maakt van zijn werkgever, zegt eigenlijk die ontwikkeling zelf niet zo belangrijk te vinden. Maar je persoonlijke ontwikkeling is *wel* belangrijk. Daarom is het essentieel dat je daar zelf de leiding in neemt. Als jij het niet belangrijk genoeg vindt om er tijd en geld in te steken, hoe kun je dan van je werkgever verwachten dat die dat wel doet?"
---

Er zijn maar weinig sectoren die zich zo snel ontwikkelen als de ICT. Als ontwikkelaar is het daarom essentieel om je vakkennis bij te houden. Dat kan op verschillende manieren, bijvoorbeeld door boeken en blogs te lezen (of [schrijven](/blog/21/08/vijf-voordelen-van-bloggen/)!), conferenties te bezoeken, of door cursussen en trainingen te volgen. En natuurlijk ook: door nieuwe uitdagingen aan te gaan op je werk.


## Wie investeert? 


Nu bevind ik me gelukkig in de luxepositie dat mijn leidinggevende actief meedenkt over mijn persoonlijke en vakinhoudelijke ontwikkeling. Maar dat is geen gegeven, en daar ben ik me goed van bewust. Er zijn genoeg bedrijven die van mening zijn dat de werknemers zelf in hun eigen ontwikkeling moeten investeren.


Dat is geen ideale situatie - niet voor de werknemer, maar ook niet voor de werkgever. Het is in het belang van het bedrijf dat deze werknemers in dienst heeft met *up to date* vakkennis. Dat vergt misschien een investering, maar deze betaalt zich dubbel en dwars terug, zeker als het om een relatief lage investering gaat zoals de aanschaf van boeken.


(Ik heb de cijfers er eens op nageslagen, en kwam tot de conclusie dat mijn werkgever de laatste paar jaar zo'n zes- à zevenhonderd euro heeft neergelegd voor mijn boeken. De baten, daarentegen? Onbetaalbaar!)


## Wat te doen?


Het allereerste wat je zou moeten doen, wanneer je leidinggevende aangeeft niet in je persoonlijke ontwikkeling te willen investeren, is hem proberen te overtuigen van de waarde die het hem oplevert. Probeer duidelijk te maken dat er diverse alternatieven zijn, variërend in kosten en baten. Die laatste kunnen de vorm aannemen van nieuwe kennis en vaardigheden, of het uitdiepen van bestaande kennis en vaardigheden.


Maar wat als je leidinggevende toch niet overstag gaat? *Als je werkgever niet wil investeren in je vakinhoudelijke ontwikkeling, dan moet je dat zelf doen.* 


## Het alternatief


Waarom? Ga eens na wat het alternatief is. Wat je zou kunnen doen, is je vakinhoudelijke ontwikkeling op een lager pitje zetten.


Er bestaan softwareontwikkelaars die dit pad kiezen, en ze betalen een hoge prijs voor de kosten die ze uitsparen op hun ontwikkeling. In een sector die zich zo snel ontwikkelt als de ICT, betekent stilstand achteruitgang. Nalaten te inversteren in jezelf kan tot gevolg hebben dat je jezelf binnen een aantal jaar overbodig hebt gemaakt.


Jezelf *niet* ontwikkelen is eenvoudigweg geen optie.


## *Jij* bent verantwoordelijk


Wie zijn vakinhoudelijke ontwikkeling afhankelijk maakt van zijn werkgever, zegt eigenlijk die ontwikkeling zelf niet zo belangrijk te vinden. En als jij het niet belangrijk genoeg vindt om er tijd en geld in te steken, hoe kun je dan van je werkgever verwachten dat die dat wel doet?


Maar je persoonlijke ontwikkeling is *wel* belangrijk. Daarom is het essentieel dat je daar zelf de leiding in neemt. Jij de eigenaar bent van je eigen leerproces. Je bent zelf verantwoordelijk voor je persoonlijke ontwikkeling. Dat is het geval wanneer je leidinggevende met je meedenkt, maar al helemaal wanneer hij dat niet doet.


De mannen van [Codurance](https://www.codurance.com/) verdedigen dat punt met vuur in een recente [*Fireside Chat*](https://www.google.com/search?rlz=1C1GCEU_nlNL923NL923&tbm=vid&q=codurance+fireside+chat&sa=X&ved=2ahUKEwi3xszA_8PxAhWlgf0HHWZ5DT0Q8ccDegQIBRAD&biw=1536&bih=722) (en maken een heleboel andere goede punten over wat het betekent een *culture of learning* te cultiveren):


{{<youtube id="PKpCWtXccu8" title="Fireside Chat #4: Culture of learning" >}}
<br>


## Kosten en baten


Wat kun je doen om te investeren in je vakinhoudelijke kennis? Conferenties, trainingen en cursussen, hoewel waardevol, kosten klauwen met geld. 


Een snellere en goedkopere manier om je kennis te vergroten is daarom het lezen van vakliteratuur in de vorm van boeken. Boeken zijn relatief goedkoop en bevatten een schat aan informatie. Naar mijn mening is het zelfs, gemeten naar prijs-kwaliteitverhouding, de beste investering die je in jezelf kan doen.


Ik meen dat het [*The Pragmatic Programmer*](https://pragprog.com/titles/tpp20/the-pragmatic-programmer-20th-anniversary-edition/) was, waarin werd gesteld dat het een goede gewoonte is om maandelijks één boek over een technisch onderwerp te consumeren. (Maar het zou ook [*The Clean Coder*](https://www.pearson.com/us/higher-education/program/Martin-Clean-Coder-The-A-Code-of-Conduct-for-Professional-Programmers/PGM8366.html) geweest kunnen zijn, dus pin me er niet op vast.) En als het in een boek staat, moet het wel waar zijn! 


Het is jouw verantwoordelijkheid om aan de literatuur te komen die je nodig hebt om je vak goed te kunnen doen. Als dat betekent dat je een paar tientjes neer moet leggen voor zo'n boek, dan is dat maar zo.


## Collega's *to the rescue*


Wonen in Nederland kost tegenwoordig een godsvermogen, dus mocht je desondanks dat geld niet hebben, dan zal niemand je dat kwalijk nemen. Gelukkig hoeft dat niet te betekenen dat je hoeft te bezuinigen op je avondeten.


Je zou de kosten bijvoorbeeld kunnen delen met collega's. Hebben zij vakliteratuur die je nog graag wil lezen? Vraag of je het boek mag lezen. En wees niet egoïstisch: bied ook je eigen boeken aan. 


Leren hoeft geen individuele bezigheid te zijn. Integendeel, jullie gedeelde bibliotheken kunnen aanleiding geven tot interessante discussies die jullie begrip vergroten! 


## Recenseren als leermiddel


Wat je ook zou kunnen doen: word recensent. Ik recenseer nu al jaren boeken voor [De Leesclub van Alles](https://deleesclubvanalles.nl/) (DLVA) en dat heeft me geen windeieren gelegd. Ik focus me op het recenseren van literatuur, want ik hou van literatuur, maar DLVA staat er ook voor open om boeken over software ontwikkeling te plaatsen. Het heet immers niet voor niks De Leesclub *van Alles*.


De meeste uitgeverijen hebben persmensen die je kunt mailen als je een boek wil recenseren. En de meeste uitgeverijen sturen je dan kosteloos dat boek toe. Grotere uitgeverijen hebben zelfs geautomatiseerde formulieren om boeken aan te vragen. Het enige wat zo'n uitgeverij van je vraagt, is dat je een recensie schrijft en hen op de hoogte stelt wanneer deze verschenen is.


Iedereen wint in deze regeling: jij hebt een gratis boek en de uitgeverij heeft gratis publiciteit. (En onthoud: *there is no such thing as bad publicity!*) De toegevoegde waarde voor jou telt zelfs dubbel, want jij leert niet alleen van het lezen van het boek, maar ook van het verwerken van wat je hebt geleerd in een tekst.


## Conclusie


Investeer in je eigen ontwikkeling. Het geld, daar valt over te steggelen. Probeer wat los te peuteren bij je leidinggevende. En als dat niet lukt, zoek dan je heil bij je collega's, of kijk dan of een carrière als recensent wat voor je is. En als dat niet lukt, *koop dan gewoon dat boek*. Want als jij er geen geld voor over hebt, waarom zou iemand anders dat dan wel moeten hebben?
