---
title: "Mijn Loopbaanwending"
author: "Karl van Heijster"
date: 2021-07-09T08:50:56+02:00
draft: false
comments: true
tags: ["carrièrepad", "filosofie", "software ontwikkelaar (rol)"]
summary: "Onlangs werd ik door Radboud Magazine geïnterviewd voor de rubriek *Loopbaanwendingen*, waarin alumni van de dezelfde opleiding aan de Radboud Universiteit vertellen over hun carrièrepad. Lees hier het resultaat."
---

Onlangs werd ik door [Radboud Magazine](https://www.ru.nl/alumni/blijf/blijf-hoogte/radboud-magazine/) geïnterviewd voor de rubriek *Loopbaanwendingen*, waarin alumni van de dezelfde opleiding aan de [Radboud Universiteit](https://www.ru.nl/) vertellen over hun carrièrepad. Het interview is gepubliceerd in [juni-nummer van dit jaar](https://www2.ru.nl/magazines/radboudmagazine/RM68.pdf). 


De onderstaande tekst is van de hand van [Stijn Zunneberg](https://nl.linkedin.com/in/stijn-zunneberg-460b01141), de begeleidende foto in het artikel van [Erik van 't Hullenaar](http://www.hullenaar.nl/).


---


# \"Ik Leer Elke Dag Iets Nieuws\"


*De studie filosofie was een schot in de roos voor Karl van Heijster (29), maar na zijn afstuderen ging hij aanvankelijk van baantje naar baantje. In zijn werk als softwareontwikkelaar bij Cito heeft hij net zoveel plezier, maar meer financiële zekerheid.*


“Voor mijn profielwerkstuk bestudeerde ik hoe Romeinse filosofen over geluk dachten. Daarvoor leende ik [*Geschiedenis van de westerse filosofie*](https://books.google.nl/books?id=sIHMdQ4X8GkC&printsec=frontcover&dq=history+of+western+philosophy+bertrand+russell&hl=nl&sa=X&redir_esc=y#v=onepage&q=history%20of%20western%20philosophy%20bertrand%20russell&f=false) van [Bertrand Russell](https://plato.stanford.edu/entries/russell/) bij de bibliotheek. Dat ging lang niet allemaal over Romeinse filosofen, maar ik was er zo door gegrepen dat ik het boek, toch zo’n negenhonderd pagina’s, in één ruk uitlas. Toen was mijn keuze voor filosofie meteen gemaakt. 


Het bleek een schot in de roos. Fundamentele vragen onderzoeken of je juist verwonderen over alledaagse verschijnselen. Je ontdekt dat die dingen helemaal niet zo vanzelfsprekend zijn. Veel medestudenten waren even enthousiast als ik. Over de dingen die we oppikten in de collegezaal of in boeken uit de Universiteitsbibliotheek voerden we lange discussies. Vaak met kratten bier erbij.


Ondertussen schreef ik voor platformen als [Ugenda](https://www.ugenda.nl/) en [De Leesclub van Alles](https://deleesclubvanalles.nl/). In eerste instantie voor de gratis boeken en concerttickets, maar ook omdat ik sinds mijn jonge jaren schrijver wilde zijn. In die periode had ik verschillende baantjes met korte contracten. Ik wilde niet steeds solliciteren en de huur moest betaald worden, dus moest ik iets verzinnen. 


In overleg met mijn vrouw kwam ICT ter sprake. Ik had er geen beeld bij en kocht het boek [*Programmeren voor dummies*](https://www.dropbox.com/s/lasl42bnf8ah5mc/Programmeren%20voorbeeldcodes.zip?dl=0). De volgende dag werd ik geheel toevallig door een uitzendbureau benaderd voor een traineeship. Ik had mijn stage op de programma-afdeling van filmfestival [Go Short](https://www.goshort.nl/) iets aangedikt. Het bureau en ik bleken bepaald niet dezelfde definitie van ‘programmeur’ te hanteren. Toch werd ik aangenomen.


Via dat traineeship kwam ik in mijn huidige functie bij [Cito](https://www.cito.nl/) terecht. Dat bevalt heel goed. Je bent steeds bezig met het oplossen van kleine, logische puzzeltjes. De vaardigheid om nauwkeurig te formuleren, heb ik meegenomen uit mijn studie. Die zorgvuldigheid is belangrijk, aangezien een computerprogramma alleen werkt als het precies goed is gemaakt. Dat is uitdagend, maar ook heel leuk. Ik overdrijf niet als ik zeg dat ik elke dag iets nieuws leer. 


De keuze voor ICT is tot nu toe de beste geweest in mijn carrière. Het is net zo leuk als filosofie, en je kunt er nog de huur van betalen ook.”