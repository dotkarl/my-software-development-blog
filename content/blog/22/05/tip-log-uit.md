---
title: "Tip: log uit"
author: "Karl van Heijster"
date: 2022-05-20T06:43:36+02:00
draft: false
comments: true
tags: ["concentratie", "the zone", "vergaderen"]
summary: "Ik heb een soort van ochtendritueeltje als ik mijn laptop aan het begin van de dag opstart. Ik check mijn mail, mijn Facebook, LinkedIn, bekijk de bezoekersaantallen van deze website - en open dan Microsoft Teams om te zien wat ik allemaal gemist heb sinds gisteren. Het is een kwartiertje opstarttijd, een soort-van-rust-momentje voordat ik aan de dagelijkse arbeid begin. Sinds kort voeg ik daar een extra handeling aan toe: ik log uit."
---

Ik heb een soort van ochtendritueeltje als ik mijn laptop aan het begin van de dag opstart. Ik check mijn mail, mijn Facebook, [LinkedIn](https://www.linkedin.com/in/karl-van-heijster-833503aa/), bekijk de bezoekersaantallen van deze website - en open dan Microsoft Teams om te zien wat ik allemaal gemist heb sinds gisteren. Het is een kwartiertje opstarttijd, een soort-van-rust-momentje[^1] voordat ik aan de dagelijkse arbeid begin.


Sinds kort voeg ik daar een extra handeling aan toe: ik log uit.


## Concentratievermogen


Er is de afgelopen jaren al genoeg kritiek op sociale media geleverd. Jongeren raken gestresst en opgebrand doordat ze zich online constant met anderen vergelijken en de algoritmen van Twitter en Facebook propageren nepnieuws voor de kliks.[^2] Dit is ook zo'n klassieker: sociale media maakt je concentratievermogen kapot. Vandaag doe ik ook een duit in dat zakje.


*Sociale media maakt je concentratievermogen kapot!!* - Of liever gezegd: sociale media maakt het makkelijk om je op andere zaken te concentreren dan waar je je op zou moeten concentreren.


## Vergaderingen


Tijdens vergaderingen, bijvoorbeeld. Opa vertelt: vroeger besprak je je dingetjes nog *face to face* in een vergaderzaaltje met je collega's. Eén iemand had dan een laptop bij om een PowerPoint of de Sprint Backlog op een groot scherm te delen, en de rest keek elkaar in de ogen aan terwijl ze riepen dat je dit en dat écht niet moest willen bouwen. (Daarna bouwden we het alsnog, natuurlijk. Vroeger was niet álles beter.)


Tegenwoordig wordt die PowerPoint of de Sprint Backlog gedeeld tijdens een Teams-vergadering - en gaan jouw ogen al te gemakkelijk richting je tweede scherm. En zeg eens eerlijk: hoe vaak heb je op dat scherm iets openstaan wat maar weinig met de vergadering van doen heeft?


Ik heb geprobeerd dit thuiswerkeffect te dempen door mijn tweede scherm uit te schakelen tijdens vergaderingen. Het gevolg was dat ik het scherm van mijn laptop in tweeën ging splitsen. Ik heb geprobeerd dat te voorkomen door vergaderingen op volledig scherm te zetten. Dat ging goed - soms. Maar hoe sterk de wil ook is, het vlees is zwak - of liever: nóg zwakker.


## Buildtijd


Maar sociale media zit niet alleen in de weg tijdens vergaderingen. Wie herkent de volgende situatie? Je codeert een nieuwe feature, start de app, opent je browser, tikt `fa`, laat autocomplete zijn werk doen, ramt op enter - en verdwijnt in een moeras van prikkels. Wat begon als een manier om die paar seconden buildtijd te doden, wordt een odyssee van een minuut of drie, vijf, tien. En eer je je herinnert dat je een feature wilde testen, ben je alweer vergeten hoe die feature er ook alweer uitzag.


(Ook dát is een reden om [test-driven](/tags/test-driven-development/) te ontwikkelen. Hoe korter de feedbackloop van coderen naar het valideren van het resultaat, hoe minder mogelijkheden tot afleiding.)


Dat je slechte gewoonten je inbreng in vergaderingen beperken, is al erg genoeg. Maar van vergaderingen kun je jezelf tenminste nog voorliegen: die zijn *saai*. Dat je sociale media je ontwikkelflow laat onderbreken is eeuwig zonde. Want wie ooit in die flow heeft gezeten, weet hoe leuk dat kan zijn - leuker (en nu zeg ik misschien iets controversieels) dan alle kattenvideo's en avocadotoasts van je oud-studiegenoten bij elkaar.


## Oplossing


De oplossing is simpel en toch heeft het me jaren gekost om er te komen: ik log uit. Ik check mijn sociale media gedurende mijn ochtendritueeltje - en alles wat daarna gebeurt, zie ik de volgende ochtend wel. Het effect laat zich raden: meer betrokkenheid bij vergaderingen en een betere focus op code.


En ook: het besef *hoe vaak* ik het mezelf toestond mezelf af te leiden. Maar weinig dingen drukken je zo erg met de neus op de feiten als een inlogscherm waarvan je zelf geeneens doorhad dat je het tevoorschijn toverde. Ik heb mezelf nooit als socialmediaverslaafde gezien - ik heb Facebook jaren geleden al van mijn telefoon gegooid -, maar de afgelopen weken heb ik dat al te rooskleurige beeld noodgedwongen bij moeten stellen.


Daarom, een tip: log uit. En als je écht even vijf minuten afleiding nodig hebt, tik dan `karl` in de browser, laat autocomplete zijn werk doen, en ram op enter ;-)


[^1]: Ik zeg "*soort-van*-rustmomentje", want, zo leert de ervaring, wie zich op sociale media bevindt heeft nooit écht rust.


[^2]: 't Is een feitje dat terloops voorbij komt in [dit gesprek van Sam Harris met Eric Schmidt, de oud-CEO van Google, over de toekomst van kunstmatige intelligentie](https://www.samharris.org/podcasts/making-sense-episodes/280-the-future-of-artificial-intelligence).
