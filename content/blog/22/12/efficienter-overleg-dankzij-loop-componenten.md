---
title: "Efficiënter overleg dankzij Loop-componenten"
author: "Karl van Heijster"
date: 2022-12-19T07:53:56+01:00
draft: false
comments: true
tags: ["communicatie", "procesverbetering"]
summary: "Hé jij. Ja, jij. Gebruik je Microsoft Teams voor het gros van de communicatie op je werk? Ja? - Open dan eens een chat met iemand, een collega waar je vaak nauw mee samenwerkt. Onderaan, onder die balk waar je je bericht in tikt, daar zie je een icoontje staan - tussen die van de bijlagen en de emoticons in. - Zie je 'm? Hij lijkt een beetje op een mislukt apenstaartje. Dat is nou het icoon om een Loop-component in die chat te smijten."
---

Hé jij. Ja, jij. Gebruik je [Microsoft Teams](https://www.microsoft.com/nl-nl/microsoft-teams/log-in) voor het gros van de communicatie op je werk? Ja? - Open dan eens een chat met iemand, een collega waar je vaak nauw mee samenwerkt. Onderaan, onder die balk waar je je bericht in tikt, daar zie je een icoontje staan - tussen die van de bijlagen en de emoticons in. - Zie je 'm? Hij lijkt een beetje op een mislukt apenstaartje.


Dat is nou het icoon om een [Loop-component](https://learn.microsoft.com/en-us/microsoftteams/loop-components-in-teams) in die chat te smijten. 


## Wat


Wat is een Loop-component, vraag je? Microsoft zegt daarover ([hier](https://www.microsoft.com/en-us/microsoft-loop?ms.url=microsoftcommicrosoft-loop)): 


> Microsoft Loop is a new app that combines a powerful and flexible canvas with portable components that stay in sync and move freely across Microsoft 365 apps.


Maar ik ben wat minder welbespraakt, dus ik zeg: dat is een tekstvak dat je tegelijkertijd met je collega in de chat (of collega's, meervoud, als je in een groepschat zit) kunt bewerken.


## Real time


Ik heb zo'n component de afgelopen maanden stelselmatig in teamoverleggen (in Teams - dus ook: Teamsoverleggen) ingebracht wanneer er wat actiepunten moesten worden opgeschreven. Of we nu de Sprint Review voorbereiden, of nagaan wat we concreet kunnen doen om een [leercultuur](/blog/22/11/hoe-ziet-een-leercultuur-eruit/) te stimuleren, of stomweg die belangrijke vergadering willen notuleren: ik start er een Loop-componentje voor. En terwijl we overleggen, zien mijn collega's in de chat de agenda spontaan verschijnen, of de takenlijst aangevuld worden met deeltaken, of hun inbreng samengevat worden. 


Als Loop-componenten alleen die functionaliteit zouden bevatten - het in real time updaten van mijn tekst -, dan zouden ze al van toegevoegde waarde zijn geweest. Die feature verkort de feedbackloop immers aanzienlijk. Als het hen niet bevalt wat ik opschrijf, dan kunnen ze daar meteen commentaar op geven.


## Samen


Maar het toffe is nu juist dat ze zelfs dát niet meer hoeven te doen. Loop-componenten zijn voor iedereen in de chat bewerkbaar. Dus als mijn verwoording van een bepaalde taak niet helemaal de juiste is, dan kan mijn kritische collega deze onmiddellijk in zijn eigen woorden aan de takenlijst toevoegen. Voorbij zijn de tijden dat een heel team zit te wachten tot je "unittests toevoegen" goed hebt gespeld!


Enfin, ik wou het even opgeschreven hebben - onder het mom van: als mijn team er wat aan heeft, dan zullen we vast niet de enige zijn. Maar natuurlijk kan deze aardige mevrouw van Microsoft zelf het veel beter uitleggen:


{{<youtube id="s7b5sPEDlyw" title="How to Use Loop Components in Microsoft Teams Chat">}}
<br>


Veel plezier ermee!
