---
title: "Twee sonnetten over software ontwikkelen"
author: "Karl van Heijster"
date: 2022-01-03T10:02:42+01:00
draft: false
comments: true
tags: ["clean code", "poëzie", "stakeholders", "verantwoordelijkheid"]
summary: "*Stakeholder, u stijgt pas echt in achting / Als u - prijs de Heer voor dit geluk! - / Inziet wanneer niet de code de bug / Herbergt, maar uw eigen verwachting.*"
---

**Spaghettisonnetti**

<br>

En ja hoor, zul je altijd zien: net die 

Ene bug, juist in jouw mik geschoven,

Zit verstopt in kluwen van spaghetti,

Gebrouwd door een programmeur die boven

<br>

Van onder niet scheiden kon; als doof en

Blind voor zijn lezer, stom ook nog, hettie

Schone code in elkaar geschoven:

't In pardonlogica omgezetti!

<br>

Wie waagde het zich zo te verlagen;

Zich te bezondigen aan minstens elf

Flaters, in alle bogen en lagen

<br>

Van dit betonrottend codegewelf?

De *blame*-knop wijst uit: jij mag niet klagen,

Want de architect, knul, was je mooi zelf.

<br>
<br>

**Stakeholderkolder**

<br>

Stakeholder, u stijgt pas echt in achting

Als u - prijs de Heer voor dit geluk! - 

Inziet wanneer niet de code de bug 

Herbergt, maar uw eigen verwachting.

<br>

Natuurlijk, u betaalt en bepaalt dus.

Maar soms is het goed om te vertrouwen

\- Ik zie: nu verschieten uw wenkbrauwen -

Op dat wat men u al in augustus

<br>

Probeerde te zeggen: Doe dat nu niet!

Deze programmeur, de arme drommel,

Bouwt wat u eist: daarom is het rommel,

En nu zit iedereen met het verdriet.

<br>

Grommend, gnuivend sjok ik naar mijn bureau:

“Gister moest het zus, morgen moet het zo!”
