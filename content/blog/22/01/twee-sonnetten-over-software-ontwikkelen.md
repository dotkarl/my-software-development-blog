---
title: "Twee sonnetten over software ontwikkelen"
author: "Karl van Heijster"
date: 2022-01-03T10:02:42+01:00
draft: false
comments: true
tags: ["clean code", "poëzie", "stakeholders", "verantwoordelijkheid"]
summary: "*Stakeholder, u stijgt pas echt in achting / Als u - prijs de Heer voor dit geluk! - / Inziet wanneer niet de code de bug / Herbergt, maar uw eigen verwachting.*"
---

**Spaghettisonnetti**


En ja hoor, zul je altijd zien: net die 
<br>
Ene bug, juist in jouw mik geschoven,
<br>
Zit verstopt in kluwen van spaghetti,
<br>
Gebrouwd door een programmeur die boven


Van onder niet scheiden kon; als doof en
<br>
Blind voor zijn lezer, stom ook nog, hettie
<br>
Schone code in elkaar geschoven:
<br>
't In pardonlogica omgezetti!


Wie waagde het zich zo te verlagen;
<br>
Zich te bezondigen aan minstens elf
<br>
Flaters, in alle bogen en lagen


Van dit betonrottend codegewelf?
<br>
De *blame*-knop wijst uit: jij mag niet klagen,
<br>
Want de architect, knul, was je mooi zelf.

<br>
<br>

**Stakeholderkolder**


Stakeholder, u stijgt pas echt in achting
<br>
Als u -- prijs de Heer voor dit geluk! -- 
<br>
Inziet wanneer niet de code de bug 
<br>
Herbergt, maar uw eigen verwachting.


Natuurlijk, u betaalt en bepaalt dus.
<br>
Maar soms is het goed om te vertrouwen
<br>
-- Ik zie: nu verschieten uw wenkbrauwen --
<br>
Op dat wat men u al in augustus


Probeerde te zeggen: Doe dat nu niet!
<br>
Deze programmeur, de arme drommel,
<br>
Bouwt wat u eist: daarom is het rommel,
<br>
En nu zit iedereen met het verdriet.


Grommend, gnuivend sjok ik naar mijn bureau:
<br>
“Gister moest het zus, morgen moet het zo!”
