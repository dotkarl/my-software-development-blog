---
title: "In godsnaam, neem de tijd om je Sprint Review voor te bereiden"
author: "Karl van Heijster"
date: 2022-11-04T09:54:49+01:00
draft: true
comments: true
tags: ["communicatie", "presenteren", "scrum", "sprint review"]
summary: "Een Sprint Review is geen *one man show*. (Al wordt het - terecht - \"het feestje van de Product Owner\" genoemd.) Een Sprint Review is geen PowerPoint-presentatie. (Al kan en mag er gerust PowerPoint gebruikt worden tijdens de Sprint Review.) Een Sprint Review is geen demo van de nieuwste functionaliteit. (Al wordt de nieuwste functionaliteit wel gedemonstreerd.) Een Sprint Review is een teamprestatie - maar niet alleen het team is aan het woord. Een Sprint Review is een gesprek - en in een gesprek vindt altijd plaats tussen meer mensen."
---

Een Sprint Review is geen *one man show*. (Al wordt het - terecht - "het feestje van de Product Owner (PO)" genoemd.)


Een Sprint Review is geen PowerPoint-presentatie. (Al kan en mag er gerust PowerPoint gebruikt worden tijdens de Sprint Review.)


Een Sprint Review is geen demo van de nieuwste functionaliteit. (Al wordt de nieuwste functionaliteit wel gedemonstreerd.)


Een Sprint Review is een teamprestatie - maar niet alleen het team is aan het woord. 


Een Sprint Review is een gesprek - en in een gesprek vindt altijd plaats tussen meer mensen.


## Twee groepen


Die mensen zijn onder te verdelen in twee groepen. Aan de ene kant staat het Scrumteam en aan de andere kant de stakeholders. Het doel van een Sprint Review is beide partijen met elkaar te laten communiceren. Het Scrumteam presenteert wat ze de afgelopen twee weken hebben gedaan, en de stakeholders bevragen, vullen aan, wijzen af of applaudiseren.


Na afloop van een Sprint Review weten beide partijen een beetje meer van elkaar. Die kennis helpt beide om betere beslissingen te maken. Voor het Scrumteam kan zo'n beslissing zijn: we moeten toch nog wat meer aandacht aan deze feature besteden, of: we lopen op schema, door naar de volgende! Voor de stakeholders kan dat zijn: we moeten onze planning aanpassen en dit aan dit aan de marketingafdeling communiceren, of: dit project (en dit team!) loopt op rolletjes, laten we deze functionaliteit zo snel mogelijk uitrollen.


Die communicatie komt niet vanzelf tot stand. Hoewel Agile methodologieën programmeurs en eindgebruikers stimuleren om met elkaar samen te werken, blijft er een kloof tussen beide bestaan. 


Die kloof wordt veroorzaakt door het feit dat beide groepen zich in totaal verschillende contexten bewegen. Programmeurs bevinden zich in een wereld van classes en modules met specifieke verantwoordelijkheden, en libraries en databases en cloudcomponenten die hen het moeilijke werk uit handen nemen. Eindgebruikers zitten diep in de inhoudelijke materie van je applicatie - alles wat er voor nodig is om dat voor elkaar te krijgen is abracadabra.


## Abracadabra


Als ontwikkelaars onderling spreken over de nieuwe features die ze deze Sprint hebben gebouwd, dan spreken ze daarover in termen die voor buitenstaanders abracadabra zijn. Dat is niet erg - want die buitenstaanders zijn meestal niet bij die gesprekken aanwezig. Maar als de features tijdens een Sprint Review aan de stakeholders getoond worden, dan zitten die termen meer in de weg dan dat ze goed doen.


Een ontwikkelaar die gedachteloos zijn werk van de afgelopen twee weken presenteert, spreekt vaak over zijn opgeleverde werk alsof hij het een andere ontwikkelaar uitlegt. Dan wordt die abracadabra een probleem. In plaats van het Scrumteam en de stakeholders dichter bij elkaar te brengen, wordt de Sprint Review een middel om de kloof te vergroten.


Ik heb eens gehoord van een team waarvan de stakeholders uit wanhoop maar een apart overleg gingen organiseren, waarin de PO de nieuwste funcitonaliteiten mocht presenteren in termen die ze wél begrepen.


## Vertalen


In godsnaam, neem de tijd om je Sprint Review voor te bereiden. Niet omdat je niet weet wat je gedaan hebt - je weet wat je gedaan hebt, en dat kun je best een uurtje van tevoren structureren. 


Een Sprint Review heeft voorbereidingstijd nodig omdat je wat je gedaan hebt moet vertalen in termen die je stakeholders verstaan. Dat gaat niet vanzelf. Je moet je afvragen: welke waarde levert deze feature hen op? Waar zitten nog eventuele beperkingen? Welke informatie deel ik wel, en welke is voor hen niet relevant?


Waar dit op neerkomt, wat ik wil zeggen, is: *ken je publiek.* - Dat betekent niet: weet wie aanschuift. 


Dat betekent: weet wat hen motiveert, wat zijn belangrijk vinden, waar zij blij van worden. Speel daar op in. Want het is die informatie die het gesprek op gang helpt - en niet een droge, contextloze weergave van wat er gebouwd is, of een uiteenzetting van alles wat er voor nodig was om dat voor elkaar te krijgen.


Enfin, ik wou het even neergepend hebben - voordat ik verder ga met de komende Sprint Review voorbereiden.
