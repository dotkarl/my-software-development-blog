---
title: "Zeg Het Met Een Vraag"
date: 2021-04-26T08:08:27+02:00
draft: false
comments: true
tags: ["leermoment", "scrum", "sprint retrospective"]
---

Tijdens een [Sprint Retrospective](https://www.scrum.org/resources/what-is-a-sprint-retrospective) blik je als team terug op de afgelopen [Sprint](https://www.scrum.org/resources/what-is-a-sprint-in-scrum). Je bespreekt met je teamgenoten wat er goed ging en wat er beter kan, en je zet actiepunten uit om die verbetering in de praktijk te brengen.


Er zijn veel vormen waarin je deze activiteit kunt gieten, maar in zijn simpelste vorm is een Retrospective precies dat: je vraagt aan je team wat er goed ging en wat er beter kan. Het team formuleert, meestal individueel, haar antwoorden. Deze worden traditioneel op post-its (of, sinds kort, een digitale variant daarvan) geschreven, gedeeld en gezamenlijk besproken. Als er consensus is dat het team iets met dat ene antwoord moet, ga je met z'n allen nadenken wat dat zou moeten zijn.


Welnu, onze Scrum Master deed iets heel slims, de afgelopen Sprint Retrospective. In plaats van het team te vragen de zaken te formuleren die goed gingen of beter konden, vroeg hij ons een vraag formuleren, waar ons oorspronkelijke punt een antwoord op is.


Dus: stel dat je vindt dat het team meer unit tests moet schrijven. In dat geval schrijf je niet: "We zouden meer unit tests moeten schrijven." Je zou het volgende op je post-it kunnen schrijven: "Hoe zorgen we ervoor dat onze applicatie betrouwbaarder wordt?" Of: "Hoe zorgen we dat we sneller kunnen ontwikkelen?" Of: "Hoe zorgen we dat we minder regressietests hoeven te doen?" (Je merkt: de voordelen van een goede unit test-coverage zijn legio.)


Kun je bedenken waarom dit zo slim is?
