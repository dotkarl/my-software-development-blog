---
title: "Over boeken en boekenclubs (3/3)"
author: "Karl van Heijster"
date: 2025-04-27T12:32:56+02:00
draft: true
comments: true
tags: ["boeken", "boekenclub", "filosofie", "literatuur"]
summary: "Dus: je wil een boekenclub starten, maar je weet niet waar je moet beginnen. Dit is een suggestie: begin eens na te denken over een geschikt boek. Lees verder voor een aantal tips."
---

Dus: je wil een [boekenclub](/tags/boekenclub/ "Blogs met de tag 'boekenclub'") starten, maar je weet niet waar je moet beginnen. Dit is een suggestie: begin eens na te denken over een geschikt boek. De ervaring heeft bewezen dat [*Clean Craftsmanship*](https://www.pearson.com/en-us/subject-catalog/p/clean-craftsmanship-disciplines-standards-and-ethics/P200000009529/9780136915713 "'Clean Craftsmanship: Disciplines, Standards, and Ethics' Robert C. Martin, Addison Wesley 2021"), [*Code That Fits in Your Head*](https://www.oreilly.com/library/view/code-that-fits/9780137464302/ "'Code That Fits in Your Head: Heuristics for Software Engineering', Mark Seemann, O'Reilly Media 2021"), [*Continuous Deployment*](https://www.oreilly.com/library/view/continuous-deployment/9781098146719/ "Valentina Servile, 'Continuous Deployment: Enable Faster Feedback, Safer Releases, and More Reliable Software', 'O'Reilly Inc. 2024") en [*Head First Design Patterns*](https://www.oreilly.com/library/view/head-first-design/9781492077992/ "Eric Freeman & Elisabeth Robson, 'Head First Design Patterns (2nd Edition): Building Extensible & Maintainable Object-Oriented Software', O'Reilly Media Inc. 2020") het bespreken waard zijn. 


{{< asterisk >}}


Maar je zou ook kunnen denken aan [*Modern Software Engineering*](https://www.oreilly.com/library/view/modern-software-engineering/9780137314942/ "David Farley, 'Modern Software Engineering: Doing What Works to Build Better Software Faster', Addison-Wesley Professional 2021") van [Dave Farley](https://www.davefarley.net/) ([mijn op één na favoriete boek van 2024](/blog/24/12/de-beste-boeken-over-software-ontwikkeling-die-ik-in-2024-las/ "'De beste boeken over software ontwikkeling die ik in 2024 las'")). Dit boek biedt een hoogover antwoord op de vraag: wat doen we nu eigenlijk wanneer we software ontwikkelen? Dat lijkt misschien een triviale vraag -- zeker voor in een boekenclub voor en door softwareontwikkelaars! Maar in de praktijk zie je juist vaak dat er (subtiele en minder subtiele) verschillen in opvatting hierover bestaan tussen ontwikkelaars. Een ontwikkelaar dat zijn werk ziet als louter code schrijven, zal een andere aanpak kiezen dan een ontwikkelaar die meent dat het zijn taak is problemen op te lossen. En iemand die is gefocust op (business)waarde leveren op korte termijn, maakt andere afwegingen dan iemand die een toekomstbestendige architectuur probeert te definiëren. En een team waarin al deze verschillende zienswijzen sluimeren maar niet worden uitgesproken, zal niet half zo effectief zijn als een team dat deze discussie diepgaand heeft gevoerd.


Een andere optie: [*The Art of Agile Development*](https://www.jamesshore.com/v2/books/aoad2 "James Shore, 'The Art of Agile Development (Second Edition)', O'Reilly Media Inc. 2021") van [James Shore](https://www.jamesshore.com/). Dit boek biedt een toegankelijk overzicht van alle verschillende praktijken -- procesmatige, technische, sociologische -- waar een team mee aan de slag moet, wil het de valkuil van [waterval](/tags/waterval/ "Blogs met de tag 'waterval'")-met-een-[scrum](/tags/scrum/ "Blogs met de tag 'scrum'")-sausje ontwijken en werkelijk wendbaar zijn in het ontwikkelen van software. Agile ontwikkeling vraagt van ontwikkelaars om structureel hun eigen werkwijzen kritisch te bevragen, en dit boek is een fantastische gids bij die onderneming. [Agile ontwikkelen](/tags/agile-ontwikkeling/ "Blogs met de tag 'agile ontwikkeling'") is geen alles-of-niets-verhaal: Shore biedt de handvaten om een team stapje voor stapje te laten groeien tot wasdom. Het was [mijn op één na favoriete boek van 2022](/blog/22/12/de-beste-boeken-over-software-ontwikkeling-die-ik-in-2022-las/ "'De beste boeken over software ontwikkeling die ik in 2022 las'"). 


Deze is ook erg goed: [*Learning Domain-Driven Design*](https://www.oreilly.com/library/view/learning-domain-driven-design/9781098100124/ "Vlad Khononov, 'Learning Domain-Driven Design: Aligning Software Architecture and Business Strategy', O'Reily Media Inc. 2021") van [Vlad Khononov](https://vladikk.com/). (Het boek kreeg [een eervolle vermelding in 2022](/blog/22/12/de-beste-boeken-over-software-ontwikkeling-die-ik-in-2022-las/ "'De beste boeken over software ontwikkeling die ik in 2022 las'").) Bij [Domain-Driven Design](/tags/domain-driven-design/ "Blogs met de tag 'domain-driven design'") (DDD) denken mensen vaak aan *services* en [*repositories*](https://martinfowler.com/eaaCatalog/repository.html "Martin Fowler, 'Repository'") (zie ook [deze blog](/blog/24/05/technieken-vs-trucjes/ "'Technieken vs trucjes'")) en [*aggregates*](https://martinfowler.com/bliki/DDD_Aggregate.html "Martin Fowler, 'D D D_ Aggregate'") en [*value objects*](https://martinfowler.com/bliki/ValueObject.html "Martin Fowler, 'Value Object'") en nog een heleboel andere terminologie. Maar Khononov legt heel goed uit: DDD is niets anders dan begrijpen wat jouw organisatie probeert te bereiken, en je code optimaliseren om *dat* te bereiken. *Learning Domain-Driven Design* is vooral een aanrader voor ontwikkelaars en ontwikkelteams die geneigd zijn zich in technische uitdagingen te verliezen. Dit boek zorgt ervoor dat je je ogen gericht houdt op de belangrijke zaken: waarde leveren voor de organisatie middels een diepgaand begrip van hun probleemdomein.


{{< asterisk >}}


Eén van de belangrijkste (en door ontwikkelaars meest onderschatte) onderdelen van softwareontwikkeling is [testen](/tags/testen/ "Blogs met de tag 'testen'"). Het beste boek dat ik over dit onderwerp heb gelezen is [*Unit Testing*](https://www.manning.com/books/unit-testing "Vladimir Khorikov, 'Unit Testing: Principles, Practices, and Patterns', Manning Publications 2020") van [Vladimir Khorikov](https://www.linkedin.com/in/vladimir-khorikov-bb482653/) ([mijn favoriete boek van 2021](/blog/21/12/de-beste-boeken-over-software-ontwikkeling-die-ik-in-2021-las/ "'De beste boeken over software ontwikkeling die ik in 2021 las'")). Met name Khorikovs inzichten over de verschillende betekenissen van "unit" in "unittest" (zie [deze blog](/blog/22/11/wat-is-een-unit/ "'Wat is een unit?'")) heeft een aanzienlijke invloed gehad op de manier waarop ik mijn tests opzet. Maar het boek opende ook mijn ogen voor de architecturele informatie die tests kunnen overbrengen (zie [deze blog](/blog/21/08/moet-je-dit-willen-testen/ "'Moet je dit willen testen?'")). Kort door de bocht: infrastructurele code (bijvoorbeeld code die met een database communiceert) test je met integratietests; domeinlogica met unittests. Wanneer je domeinlogica alleen kunt testen via integratietests, dan wijst de test je daarmee op een ontwerpfout in je code. (Ik sprak erover in [dit praatje](/talks/wat-zegt-deze-test/ "'Wat zegt deze test?'").)


[*Effective Software Testing*](https://www.manning.com/books/effective-software-testing "Maurício Aniche, 'Effective Software Testing: A Developer's Guide', Manning Publication 2022") van [Maurício Aniche](https://mauricioaniche.com/) is minder diepgravend, maar biedt een heel goede inleiding in de praktijk van testen voor ontwikkelaars. Dit boek is denk ik erg geschikt voor een boekenclub binnen een team waarin testen een ondergeschoven kindje voor ontwikkelaars is. Vaak betekent dat dat het schrijven van tests wordt gezien als de verantwoordelijkheid van de tester, en dat beperkt de verantwoordelijkheid van de ontwikkelaar tot het uitschrijven van logica. Hoe intuïtief dit ook mag klinken, het is een schadelijke taakverdeling die ik uitgebreid bespreek in [dit praatje](/talks/testen-een-filosofisch-retrospectief/ "'Testen: een filosofisch retrospectief'"). [Goede code is geteste code.](/blog/24/07/goede-code-is-geteste-code/ "'Goede code is geteste code'")


De laatste boekentip die ik heb over testen, gaat eigenlijk niet over testen. [*Software Engineering at Google*](https://www.oreilly.com/library/view/software-engineering-at/9781492082781/ "Titus Winters, Tom Manshreck & Hyrum Wright (eds.), 'Software Engineering at Google: Lessons Learned from Programming Over Time', O'Reilly Media Inc. 2020") ([mijn op één na favoriete boek uit 2021](/blog/21/12/de-beste-boeken-over-software-ontwikkeling-die-ik-in-2021-las/ "'De beste boeken over software ontwikkeling die ik in 2021 las'")) gaat over software engineering bij Google -- in de volledige breedte, van het aannemen van nieuwe mensen tot het [reviewen](/tags/code-reviews/ "Blogs met de tag 'code reviews'") van code. Toch neem ik 'm op in deze lijst, om de bijzondere rol die testen heeft in het boek. Daar waar elk ander onderwerp één hoofdstuk toebedeeld krijgt, krijgt testen er drie. Dat op zichzelf toont al aan hoe belangrijk het thema is. Dit boek leerde me eerst en vooral de waarde van [testen via de voordeur](/blog/22/06/testen-via-de-voordeur/ "'Testen via de voordeur'"). Het boek is een aanrader, met name voor [senior ontwikkelaars](/blog/25/04/wat-maakt-een-senior-senior/ "'Wat maakt een senior senior?'").



{{< asterisk >}}


Ik zou het hierbij kunnen laten, maar omdat ik nu eenmaal ik ben ([een filosoof](/blog/24/05/over-filosofie-en-software-ontwikkelen/ "'Over filosofie en software ontwikkelen'")), wil ik ook nog een drietal filosofieboeken aanstippen die een belangrijke invloed hebben gehad op mijn werk als softwareontwikkelaar. 


Het idee van [betekenis als gebruik](https://plato.stanford.edu/entries/wittgenstein/#MeanUse "'3.3 Meaning as Use' in 'Ludwig Wittgenstein', Stanford Encyclopedia of Philosophy") dat [Ludwig Wittgenstein](https://plato.stanford.edu/entries/wittgenstein/ "'Ludwig Wittgenstein', Stanford Encyclopedia of Philosophy") uiteenzet in zijn fenomenale [*Philosophical Investigations*](https://en.wikipedia.org/wiki/Philosophical_Investigations "'Philosphical Investigations', Wikipedia"), is van behoorlijke invloed op hoe ik domeinmodellen modelleer (zie [deze blog](/blog/24/12/de-filosofische-geschiedenis-van-een-ontwerpkeuze/ "'De filosofische geschiedenis van een ontwerpkeuze'")). De ideeën van Wittgenstein echoën na in bijvoorbeeld de [*bounded contexts*](https://martinfowler.com/bliki/BoundedContext.html "Martin Fowler, 'Bounded Context'") van DDD. Het is daarom niet toevallig dat ik op deze blog [nog regelmatig over hem schrijf](/tags/wittgenstein-ludwig/ "Blogs met de tag 'Wittgenstein, Ludwig'").


[*The Human Condition*](https://en.wikipedia.org/wiki/The_Human_Condition "'The Human Condition', Wikipedia") van [Hannah Arendt](https://plato.stanford.edu/entries/arendt/ "'Hannah Arendt', Stanford Encyclopedia of Philosophy") heeft mijn houding jegens [refactoren](/tags/refactoren/ "Blogs met de tag 'refactoren'") fundamenteel veranderd. Ik heb er in het verleden al meer dan genoeg over geschreven, dus ik verwijs graag naar [deze](/blog/24/09/refactoring-en-hannah-arendt/ "'Refactoring en Hannah Arendt'"), [deze](/blog/24/11/meer-refactoring-en-hannah-arendt/ "'Meer refactoring en Hannah Arendt'") en [deze blog](WAT_IS_REFACTORING_VOLGENS_HANNAH_ARENDT "'Wat is refactoring (volgens Hannah Arendt)?'").


Het laatste filosofieboek dat ik aan kan raden, laat zich misschien beter als een wetenschapsboek omschrijven, maar het is geschreven door één van mijn favoriete filosofen, dus ik reken 'm er gewoon bij: [*Darwin's Dangerous Idea*](https://en.wikipedia.org/wiki/Darwin%27s_Dangerous_Idea "'Darwin's Dangerous Idea', Wikipedia") van [Daniel Dennett](https://en.wikipedia.org/wiki/Daniel_Dennett "'Daniel Dennett', Wikipedia"). Het boek biedt een geweldige uiteenzetting van de evolutietheorie en haar verklarende waarde, en is relevant voor softwareontwikkelaars omdat softwaresystemen -- in zekere zin -- ook evoluerende entiteiten zijn. Zie [deze](/blog/23/09/coderen-met-luchthaken-en-hijskranen/ "'Coderen met luchthaken en hijskranen'") en [deze blog](/blog/23/10/evolutionair-programmeren/ "'Evolutionair programmeren'") voor een (schetsmatige) uitwerking van dat idee.


{{< asterisk >}}


Zijn we er dan? Nou -- nee, want omdat ik nu eenmaal ik ben (pedant), wil ik ook nog een paar literatuurtips voor softwareontwikkelaars droppen.


[*Het Bureau*](https://nl.wikipedia.org/wiki/Het_Bureau "'Het Bureau', Wikipedia") van [J.J. Voskuil](https://nl.wikipedia.org/wiki/J.J._Voskuil_(schrijver) "'J.J. Voskuil (schrijver)', Wikipedia") is zonder twijfel de meest herkenbare en hilarische beschouwing uit het Nederlands taalgebied van wat het betekent om samen te moeten werken met mensen waar je niet per se een klik mee hebt. De roman in zeven delen verslaat een periode van dertig jaar aan arbeid, waarin er van alles verandert en toch alles hetzelfde blijft. Het enige nadeel: in totaal beslaat *Het Bureau* 5000 pagina's, en ik kan me voorstellen dat niet iedereen daar zin in heeft.


Ik heb daarom ook een wat bescheidener roman in de aanbieding: [*Oorlog en vrede*](https://www.vanoorschot.nl/oorshop/oorlog-en-vrede-2/ "L.N. Tolstoj, 'Oorlog en vrede', Uitgeverij Van Oorschot 2019") van [Leo Tolstoj](https://nl.wikipedia.org/wiki/Lev_Tolstoj "'Leo Tolstoj', Wikipedia"). Dit is niet controversieel: Tolstoj is een waanzinnig goede schrijver met een ongekend psychologisch inzicht. Als je een boek van hem uitleest, dan is dat met het gevoel gegroeid te zijn als persoon, het gevoel iets geleerd te hebben over jezelf en over je medemens. *Oorlog en vrede* bevat daarnaast een uitstekend voorbeeld van [systeemdenken](https://en.wikipedia.org/wiki/Systems_thinking "'Systems thinking', Wikipedia") in zijn verklaring van [de brand van 1812 in Moskou](https://en.wikipedia.org/wiki/Fire_of_Moscow_(1812) "'Fire of Moscow (1812)', Wikipedia"). En het moment waarop Pierre in een idealistische bui allerlei verbeteringen op zijn landgoed door probeert te voeren die het leven van zijn boeren alleen maar zwaarder en ingewikkelder maken, kwam voor mij wel even érg dichtbij.


Goed, *Oorlog en vrede* is met ruim 1600 pagina's ook niet iets wat je in een weekendje uitleest, dus ik doe nog één poging: het [verzameld werk](https://www.singeluitgeverijen.nl/athenaeum/boek/verzameld-proza-3/ "Franz Kafka, 'Verzameld proza', Athenaeum 2022") van [Franz Kafka](https://nl.wikipedia.org/wiki/Franz_Kafka "'Franz Kafka', Wikipedia") -- níet omdat het [het beste verhaal over bugs allertijden](https://nl.wikipedia.org/wiki/De_gedaanteverwisseling "'De gedaanteverwisseling', Wikipedia") bevat (hoewel dat ook het geval is), maar omdat software ontwikkelen een verwarrende en vervreemdende aangelegenheid kan zijn, waarin je geen idee hebt wat er gebeurt of waarom en waarin je maar niet dichter bij je einddoel lijkt te komen hoe hard je het ook probeert. Ik heb in mijn leven geen boek gelezen wat dat gevoel zo goed vangt als het werk van Kafka. Zijn werk lezen is troostrijk, niet omdat hij oplossingen biedt voor dat gevoel, maar omdat het je laat weten dat je daarin niet alleen bent.


Veel leesplezier!
