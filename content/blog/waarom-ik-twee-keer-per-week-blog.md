---
title: "Waarom ik twee keer per week blog"
author: "Karl van Heijster"
date: 2021-12-03T07:05:53+01:00
draft: true
comments: true
tags: ["bloggen", "motivatie", "zelfstudie"]
summary: "Een collega vroeg me eens: \"Twee keer per week bloggen, is dat niet heel erg veel?\" Mijn antwoord was: \"Het is uitdagend.\" Nu ik erop reflecteer, besef ik dat je zijn vraag op twee manieren op kan vatten. De eerste, en volgens mij meest voor de hand liggende: zitten er wel genoeg uren in de week om goed en wel twee blogs te kunnen schrijven? Maar de tweede is even gegrond: heb je wel genoeg materiaal om twee keer per week over te schrijven?"
---

Een collega vroeg me eens: "Twee keer per week bloggen, is dat niet heel erg veel?" Mijn antwoord was: "Het is uitdagend."


Nu ik erop reflecteer, besef ik dat je zijn vraag op twee manieren op kan vatten. De eerste, en volgens mij meest voor de hand liggende: zitten er wel genoeg uren in de week om goed en wel twee blogs te kunnen schrijven? Maar deze parafrase is even gegrond: heb je wel genoeg materiaal om twee keer per week over te schrijven?


## Tijd (1)


Laten we met de eerste vraag beginnen. Zitten er genoeg uren in een week om goed en wel twee blogs te kunnen schrijven? Nu ja, dat ligt eraan hoeveel tijd je besteedt aan elke blog, natuurlijk. En dat is helemaal van jou als schrijver afhankelijk. 


Er bestaan geen formele of inhoudelijke kaders waar een blog aan moet voldoen. Wat de vorm betreft, een blog hoeft niet een bepaald aantal woorden te hebben. Het hoeft geen begin, midden of eind te kennen. Het hoeft niet eens per se coherent te zijn, al zullen je lezers het waarschijnlijk wel waarderen als dat wel zo is.


Als je zou willen, zou je elke week twee, drie, vier - of tien! - blogs van honderd woorden kunnen schrijven. Zo'n blog zou uit weinig meer bestaan dan een inval over een bepaald onderwerp. Dat zou je in een kwartiertje gedaan kunnen hebben. 


## Reflectie


Inhoudelijk bezien, gebruik ik mijn blogs als reflectiemiddel, als manier om mijn eigen gedachten scherp te krijgen. Maar dat betekent niet dat ik per se veel tijd kwijt ben aan onderzoek. Sterker nog, ik schrijf over dingen die toch al op mijn pad kwamen. Ik doe maar zelden onderzoek met als specifiek doel er een blog over te kunnen schrijven.


Maar natuurlijk haal je wel meer uit een blog als leermiddel, als je er iets meer tijd aan besteedt. Dat is waarom ik er twee schrijf, en geen drie of vier of tien. 


## Efficiënt


Er is nog een tijdgerelateerde reden om twee keer per week te bloggen: het dwingt je om efficiënt met je tijd om te gaan. Stel dat ik één keer per week zou bloggen, dan zou ik waarschijnlijk ongeveer dezelfde tijd besteden aan één blog. Misschien zou dat de kwaliteit van mijn blogs ten goede komen. 


Maar: misschien ook niet. Misschien zou ik meer tijd uittrekken voor het schaven aan de vorm van die blog, in plaats van me al schrijvende een bepaald concept eigen te maken, of te reflecteren op de problemen en oplossingen die ik op de werkvloer tegenkom.


Twee blogs per week schrijven dwingt je (of liever: mij) om niet meer tijd te besteden aan een bepaald onderwerp dan nodig is om een blog *goed genoeg* te krijgen. Het is een manier om ervoor te zorgen dat ik niet op een bepaald punt blijft hangen, zonder dat dat per se meerwaarde levert.


## Materiaal


Dan de tweede parafrase. Heb ik genoeg materiaal om twee keer per week over te schrijven?


Ja! Sterker nog, er is genoeg materiaal om wel drie of vier blogs per week te schrijven. Wie [regelmatig een boek over softwareontwikkeling leest](/blog/21/05/lees-elke-dag-een-kwartier-over-je-vak/) en zijn ogen goed openhoudt tijdens zijn werk, ziet een heuse stortvloed aan interessante onderwerpen waar je in een blog zou kunnen reflecteren.


Sterker nog, eigenlijk is het precies andersom: regelmatig bloggen motiveert juist om boeken over softwareontwikkeling te lezen en je ogen open te houden! Of beter gezegd: het motiveert je om dat *bewust* te doen. 


De wetenschap dat je jezelf hebt opgelegd om met een strakke regelmaat blogs te produceren, is precies datgene bewust maakt van het feit dat iets je prikkelt. Het is precies datgene wat ervoor zorgt dat je dan een aantekening maakt, om later in de week in een blog uit te kunnen werken.


Dat ik geen drie of vier blogs per week schrijf, heeft te maken met het antwoord op de eerste interpretatie van de vraag. Want ja, er zitten genoeg uren in een week om twee blogs te schrijven. Maar drie of vier? Mijn baas betaalt me om code te schrijven, hè, niet om te lullen! Er zit niet genoeg tijd in de week voor drie of vier blogs *aangenomen* dat ik ze blijf schrijven op de manier zoals ik ze nu schrijf.


## Tijd (2)


Goed, hoeveel tijd ben ik dan kwijt aan een blog? Dat schommelt. Ik denk dat ik gemiddeld één tot anderhalf uur aan een blog besteed. Dat is dus twee à drie uur per week. 


Als je wil bloggen, moet je daar tijd voor vrijmaken, zo simpel is het. Blogs schrijven zichzelf niet, daar is AI nog niet ver genoeg voor. En zelfs al zou dat zo zijn, dan nog [loont het zich ze zelf te schrijven](/blog/21/08/vijf-voordelen-van-bloggen/).
