---
title: "Lees Elke Dag Twee Kwartier Over Je Vak"
date: 2021-05-17T16:12:27+02:00
draft: false
comments: true
tags: ["boeken", "zelfstudie"]
summary: "Een treinreis van Nijmegen naar Arnhem duurt zo'n dertien minuten. In januari 2020 kwam ik erachter dat dat, als je elke dag twee keer dertien minuten leest, je binnen een paar dagen *De Aanslag* van Harry Mulisch uit kan hebben. 


Toegegeven, een héél prettige leeservaring is dat niet. Maar je hoeft ook geen roman te lezen in de trein. Je zou ook een boek over software ontwikkeling kunnen lezen. Sterker nog, je zou een boek over software ontwikkeling *moeten* lezen in de trein."
---

Een treinreis van Nijmegen naar Arnhem duurt zo'n dertien minuten. In januari 2020 kwam ik erachter dat dat, als je elke dag twee keer dertien minuten leest, je binnen een paar dagen *De Aanslag* van Harry Mulisch uit kan hebben.


Toegegeven, een héél prettige leeservaring is dat niet. Tegen de tijd dat je in de wereld van een roman bent gezogen en je mee gaat leven met de personages, meldt de metalige stem van de conducteur dat je je bestemming bereikt hebt. 


Maar je hoeft ook geen roman te lezen in de trein. Je zou ook een boek over software ontwikkeling kunnen lezen. Sterker nog, je zou een boek over software ontwikkeling *moeten* lezen in de trein. (Waarom, dat heb ik eens uiteengezet in een [column](https://magazine.bazarow.com/bazarow-magazine-1-2021/waarom-lezen-deel-2/) voor boekenmagazine [*Bazarow*](https://magazine.bazarow.com/).) 


## Goed verhaal, lekker kort


Dat die treinreis maar een kwartier duurt, hoeft daar geen belemmering bij te zijn. Sterker nog, het is een voordeel. 


Door de tijd die je dagelijks aan zelfstudie besteedt terug te brengen tot twee kwartier, verlaag je de drempel om je kennis te vergroten enorm. Je hoeft jezelf niet voor de gek te houden dat je minstens een uur of twee uur of een hele middag vrij moet maken om iets te leren. Een kwartier is meer dan voldoende. Je hoeft immers niet alles in één keer te leren, toch?


Bovendien, door regelmatig met tussenpozen te lezen, onthoud je dat wat je leert veel beter. Elke keer als je terugkeert naar het hoofdstuk dat je na dat kwartier hebt moeten afbreken, moeten je hersenen aan de gang om terug te halen waar het hoofdstuk alweer over ging. Dit zorgt ervoor dat deze informatie na verloop van tijd van je kortetermijngeheugen naar je langetermijngeheugen verhuist. 


## Gelegenheden


Natuurlijk, sinds de coronacrisis is het treinreizen voor veel softwareontwikkelaars er nogal bij ingeschoten. Maar mijn punt is ook niet per se dat je in de trein moet lezen. Mijn punt is dat een treinreis - hoe kort ook - een mooie gelegenheid is om iets aan je zelfstudie te kunnen doen. 


En het is maar één van de vele gelegenheden. Sinds ik thuis werk, lees ik elke dag een kwartier bij het ontbijt. Als mijn vrouw op haar werk is (als verpleegkundige heeft ze niet de luxe thuis te kunnen werken), doe ik bij de lunch hetzelfde. En in de avond, als ze de kooien van onze parkieten verschoont, kies ik er steeds vaker voor om ook dát kwartiertje te doneren aan mijn persoonlijke ontwikkeling in plaats van aan Facebook of Twitter.


Welke momenten van de dag zou jij aan zelfstudie kunnen besteden? Of kent je leven geen enkel kwartier dat je beter zou kunnen invullen?
