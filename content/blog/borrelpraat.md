---
title: "Borrelpraat"
author: "Karl van Heijster"
date: 2025-03-07T08:28:49+01:00
draft: true
comments: true
tags: ["betekenis", "filosofie", "intentie van code", "Wittgenstein, Ludwig"]
summary: "\"Proost!\" -- en toen begon iemand over de uitvinding van het getal 0, en hoe bizar het is dat er ooit een tijd is geweest dat er geen nul was. Dit is de ultieme borrelpraatvraag: is *0* ontdekt of uitgevonden?"
---

> "*The purpose of abstraction is not to be vague, but to create a new semantic level in which one can be absolutely precise.*" --- Edgser W. Dijkstra


"Proost!" -- en toen begon iemand over de uitvinding van het getal 0, en hoe bizar het is dat er ooit een tijd is geweest dat er geen nul was. 


Dit is de ultieme borrelpraatvraag: -- is *0* ontdekt of uitgevonden?


{{< asterisk >}}


Met de late [Wittgenstein](https://plato.stanford.edu/entries/wittgenstein/ "'Ludwig Wittgenstein', Stanford Encyclopedia of Philosophy") in het achterhoofd[^1] en een drie slokken lauwe pils achter de kiezen, zei ik: *0* is een concept, en concepten zijn mensenwerk, en dus uitgevonden.


Rekenen-zonder-nul is een [taalspel](https://en.wikipedia.org/wiki/Language_game_(philosophy) "'Language game (philosophy)', Wikipedia") en rekenen-met-nul is een extensie daarvan. Rekenen-zonder-nul is een spel dat op zichzelf staat, en is dus niet een incomplete versie van het "eigenlijke" rekenen-met-nul.


Die opvatting lijkt tegenintuïtief, omdat het gebruik van *0* voor ons zo vertrouwd is. Maar bedenk: er was ook een tijd vóór negatieve getallen, en een tijd vóór [irrationele getallen](https://en.wikipedia.org/wiki/Irrational_number "'Irrational number', Wikipedia"). Naarmate de concepten nieuwer en minder vertrouwd worden voor ons niet-wiskundigen, komt hun "kunstmatigheid" steeds duidelijker naar voren.


Concepten zijn gereedschappen -- voor ons handelen en voor ons denken. Zoals een hamer ons in staat stelt om tafels en stoelen en kasten te bouwen, stelt *0* ons in staat om over de afwezigheid van appels of peren te praten.


{{< asterisk >}}


Maar dat perspectief op de zaak impliceert *niet* dat het idee (de intuïtie) dat *0* ontdekt is, er helemaal naast zit. Het *concept* (de notatie en de rol die het in het taalspel speelt) mag dan een uitvinding zijn, zou je kunnen zeggen, maar dat was het concept *uitdrukt* is iets "echts" -- dat blijkt uit het feit dat we er mee kunnen werken.


De uitdrukking "ontdekken" is interessant in deze context. Het concept stelt ons in staat om bepaalde aspecten van de werkelijkheid op te doen lichten of te ontsluieren. En het tegendeel is natuurlijk ook waar: het concept bedekt of versluiert bepaalde aspecten van de werkelijkheid, bijvoorbeeld omdat ze binnen de context van het taalspel niet relevant zijn. ([Heidegger](https://plato.stanford.edu/entries/heidegger/ "'Martin Heidegger', Stanford Encyclopedia of Philosophy") schrijft daar onder andere over, wanneer hij zich op taal begint te richten.)


Toch voelt de formulering vreemd, "nul bestaat echt." Dat wat de zin uit *probeert* te drukken, is ontegenzeggelijk waar. Maar of die woorden in die volgorde daar de juiste voor zijn, valt te betwisten. 


{{< asterisk >}}


Concepten zijn abstracties van de werkelijkheid. *0* is een abstractie van *afwezigheid* binnen het domein van getallen. *0* stelt ons in staat om het getalsmatig over afwezigheid te hebben. 


Het stelt ons in staat om te rekenen (het taalspel *rekenen* te spelen) in contexten waarbinnen dat voorheen niet mogelijk was, namelijk binnen contexten waarin er niets te tellen valt.


We moesten een abstractie introduceren om het binnen deze context over afwezigheid te kunnen hebben. Vóórdat de abstractie was geformuleerd, was er natuurlijk al *afwezigheid* -- er was alleen geen mogelijkheid om die getalsmatig uit te drukken.


{{< asterisk >}}


Abstracties worden ontdekt, geformuleerd, geïntroduceerd -- als softwareontwikkelaars doen we dan aan de lopende band. Een class drukt een idee (concept) uit, en een method op die class ook, en de constellatie van classes die een [aggregaat](https://martinfowler.com/bliki/DDD_Aggregate.html "'D D D_ Aggregate', Martin Fowler") vormt ook, en service die dat aggregaat consumeert ook.


Een goede abstractie drukt iets "echts" uit -- dat blijkt uit het feit dat we er mee kunnen werken. Een goede abstractie stelt ons in staat om iets wat voorheen moeilijk of omslachtig was, nu eenvoudig voor elkaar te kunnen krijgen. 


Een goede abstractie *ont*dekt de aspecten van de werkelijkheid die voor onze huidige taak relevant zijn. -- Of: *Wij* ontdekken de aspecten van de werkelijkheid die voor onze huidige taak relevant zijn *door* een abstractie te introduceren.


{{< asterisk >}}


Abstracties zijn mensenwerk. Abstracties kunnen dus ook hun doel missen. Dat is eenvoudig om over het hoofd te zien, wanneer je je alleen op succesvolle abstracties als *0* richt. 


Maar softwareontwikkeling zit vol verkeerde abstracties. Vaak zijn het zulke abstracties die *legacy* systemen *legacy* maken, dat wil zeggen: moeilijk om mee te werken.


{{< asterisk >}}


Het getal 0 is *uitgevonden* -- ja. Maar die uitvinding *ontdekte* een voor ons relevant aspect van de werkelijkheid, binnen het domein van de getallen. 


-- Iemand nog pils?


[^1]: [Ludwig Wittgenstein](/tags/wittgenstein-ludwig/ "Blogs met de tag 'Wittgenstein, Ludwig'") is mijn filosofische held, zijn portret hangt bij ons op de wc, samen met dat van [Bob Dylan](/blog/23/06/ode-aan-bod-dylan/ "'Ode aan Bob Dylan'") en David Lynch. Ik schrijf graag over hem in relatie tot softwareontwikkeling, bijvoorbeeld [hier](/blog/24/12/de-filosofische-geschiedenis-van-een-ontwerpkeuze/ "'De filosofische geschiedenis van een ontwerpkeuze'"), [hier](/blog/21/08/domain-driven-design-en-ludwig-wittgenstein/ "'Domain-Driven Design en Ludwig Wittgenstein'"), [hier](/blog/23/12/logisch-filosofische-verhandeling/ "'Logisch-filosofische verhandeling'") en [hier](/blog/23/09/pseudofilosofische-onderzoekingen-i-en-ii/ "'Pseudofilosofische onderzoekingen (I & II)'"). En hier.
