---
title: "Waarom zou je naar tech podcasts luisteren?"
author: "Karl van Heijster"
date: 2023-03-31T09:30:18+02:00
draft: true
comments: true
tags: ["atomic habits", "podcasts", "professionaliteit"]
summary: "Je wordt beïnvloed door dat waar je mee omgaat. Zorg er dus voor dat je omgaat met mensen met betere ideeën dan jijzelf. Podcasts zijn een middel om een bepaalde houding te cultiveren. Die houding is er één van: ik mag tevreden zijn - trots misschien zelfs wel - met waar ik nu sta, maar ik weet dat het nog beter kan. Hoe? Door te luisteren naar hen die het beter doen dan ik."
---

Ik ben zo iemand die jarenlang rondloopt met een telefoon met 'n kapotte homeknop en een batterijduur van krap nog een werkdag - allemaal onder het mom van "hoezo, hij werkt toch nog?" Althans, zo'n persoon *was* ik, want mijn vrouw kon het niet meer aanzien en heeft me een paar maanden terug een nieuw toestel in de hand gedrukt en me opgedragen me voortaan daarmee te behelpen.


Het is één van de vele, vele redenen waarom ik zo van mijn vrouw houd.


## Podcasts


Sindsdien ben ik veel meer naar tech podcasts gaan luisteren. Niet dat ik dat daarvóór niet deed (zie bijvoorbeeld [deze blog](/blog/22/06/fietsen-met-tegenwind/)), maar mijn opties waren behoorlijk beperkt. Om te besparen op de batterijduur moest ik elke podcast van tevoren downloaden zodat ik kon luisteren zonder internetverbinding. Alle gesprekken die niet offline beschikbaar waren, moest ik noodgedwongen aan me voorbij laten gaan.


Nou, dat probleem is gelukkig verholpen! [Spotify](https://open.spotify.com/) staat barstensvol kennis in de vorm van [*Software Engineering Radio*](https://open.spotify.com/show/6UO3XQclSuNnGxB39QdAnL?si=45bf530f7c7f4b33), [*Hanselminutes*](https://open.spotify.com/show/4SrTUZr1s5C4SJmUxDIUDc?si=a602155250044b64), [*Dev Questions*](https://open.spotify.com/show/17OuTS0Fo5iVNeZdkGXhI0?si=85b493168ee9436e), [*.NET Rocks*](https://open.spotify.com/show/5tz9eGgXtNHmq3WVD3EwYx?si=d39686696bb84fb6), [*Software Engineering Unlocked*](https://open.spotify.com/show/2wz1OneBIDXpbBYeuyIsJL?si=4e72b572db4b43bc), [*Keep Coding*](https://open.spotify.com/show/4wHl9So2vq46BE6R3yDVWw?si=da505be492af4772), [*Codurance Fireside Chats*](https://open.spotify.com/show/7ctGMZx7sWjmCx4C7Lmv0a?si=47407672177b4fc2), [*GOTO*](https://open.spotify.com/show/1X1lCb4auIZoQKyYiC2PYM?si=2dd64674c0514731), en misschien wel mijn favoriet: [*Tech Lead Journal*](https://open.spotify.com/show/5suS91H6OfqDt14ZsOD4RV?si=61032fbe50774339).


En dat is natuurlijk nog maar een greep uit alle tech podcasts die überhaupt op het platform te vinden zijn. - O, voordat ik verder ga: heb jij er nog een die je aan zou willen raden? 


## Programmeren...


Dan, de vraag: waarom zou je überhaupt naar al die podcasts willen luisteren?[^1] Wat haal je daar precies uit?


Het antwoord is, verrassend genoeg, niet per se: om nieuwe programmeerkennis op te doen. Ik weet niet of de IT een bij uitstek visueel vakgebied is, maar ik weet wel dat ik het bij tijden bijzonder moeilijk vind om een podcast over een mij onbekend onderwerp te kunnen volgen, als ik geen diagrammen of *code snippets* ter ondersteuning heb. Het zuivere gesproken woord lijkt maar matig geschikt te zijn om codeconcepten goed over te kunnen brengen.


Diepgaande technische podcasts zijn niet aan mij besteed. Daar kan ik alleen naar luisteren als ik al behoorlijke voorkennis heb van het onderwerp. Wat de vraag opwerpt: als die voorkennis al aanwezig is, waarom zou ik dan nog naar de podcast luisteren? Ik weet eerlijk gezegd niet of ik zou durven zeggen dat ik heel veel over programmeren geleerd heb van al die podcasts. 


## ...of software ontwikkelen?


\- Let op: ik zeg hier bewust "programmeren" en niet "software ontwikkelen". Want ik zeg ook graag: [software ontwikkelen is meer dan alleen code schrijven](/blog/21/06/empathie-met-je-stakeholders/). 


De podcasts die ik het liefst luister gaan minder over de techniek, en meer over het proces van software ontwikkelen. Ze gaan over het borgen van kwaliteit, door het schrijven van tests, bijvoorbeeld, en constant te refactoren, en nee te zeggen tegen stakeholders die een oplossing pushen in plaats van een probleem presenteren.


Hoe belangrijk technische expertise ook is, dáár zitten in mijn ervaring maar zelden de oorzaken van slechte software. Als ontwikkelaars niet voor hun belangen opkomen - het borgen van kwaliteit, bijvoorbeeld, en het creëren van ruimte om te kunnen experimenteren en leren -, dan kan alle technische kennis in de wereld een zinkend softwareschip niet redden.  


## Omringd door professionals


Van tijd tot tijd brengt een podcast je concreet advies dat je de volgende dag al meteen toe kunt passen. Maar dat is wat mij betreft niet de belangrijkste reden om naar tech podcasts te luisteren. Want het gros van dat advies vergeet je toch. De inhoud van de podcast is secundair, zou je kunnen zeggen. 


De belangrijkste reden om regelmatig naar tech podcasts te luisteren is om jezelf te omringen met professionals - nee, niet zomaar professionals: de beste van de beste professionals.[^2] Als je ervoor zorgt dat je jezelf omringt met *thought leaders*, dan merk je des te sneller de slechte gewoontes in jezelf en je team op die jullie tegenhouden om betere software op te leveren.


Je wordt beïnvloed door dat waar je mee omgaat. Zorg er dus voor dat je omgaat met mensen met betere ideeën dan jijzelf. Podcasts zijn een middel om een bepaalde houding te cultiveren. Die houding is er één van: ik mag tevreden zijn - trots misschien zelfs wel - met waar ik nu sta, maar ik weet dat het nog beter kan. Hoe? Door te luisteren naar hen die het beter doen dan ik.


## TDD


Ik hamer bij mijn collega's bijvoorbeeld al tijden op het belang van [Test-Driven Development](/tags/test-driven-development/) (TDD). Dat komt natuurlijk deels voort uit mijn eigen positieve ervaringen daarmee. Maar minstens zo belangrijk is dat ik er regelmatig voor zorg dat mensen als [Kevlin Henney](http://kevlin.tel/) en [Robert *Uncle Bob* Martin](http://cleancoder.com/products) me op het hart drukken dat TDD niet optioneel is. Wie hoogwaardige software op wil leveren, schrijft afwisselend tests en code - al het andere is aanklooien.


Luister maar naar de experts zelf: [hier](https://open.spotify.com/episode/3qRkGEyr2u9BHTNS7FejQL?si=fc29b78228de4fb8) en [hier](https://open.spotify.com/episode/0l1H2V5yzKtE1KHrR0gIR1?si=6e1b063ab5234f1e). En doe dat net zo lang, totdat genoegen nemen met minder geen optie meer is.



[^1]: Ik bedoel natuurlijk: de afleveringen die je interesse hebben. Natuurlijk luister ik niet *elke* aflevering van *al* die podcasts. Ik zou niet meer aan werk toe kunnen komen!


[^2]: Voor zover dit niet al je collega's zijn, natuurlijk!
